守岁多然烛，通宵莫掩扉。客愁当暗满，春色向明归。玉斗巡初匝，银河落渐微。开正献岁酒，千里间庭闱。
平阳旧池馆，寂寞使人愁。座卷流黄簟，帘垂白玉钩。庭闲花自落，门闭水空流。追想吹箫处，应随仙鹤游。
夜久闻羌笛，寥寥虚客堂。山空响不散，溪静曲宜长。草木生边气，城池泛夕凉。虚然异风出，髣髴宿平阳。
上人久弃世，中道自忘筌。寂照出群有，了心清众缘。所以于此地，筑馆开青莲。果药罗砌下，烟虹垂户前。咒中洒甘露，指处流香泉。禅远目无事，体清宵不眠。枳闻庐山法，松入汉阳禅。一枕西山外，虚舟常浩然。
圣哲承休运，伊夔列上台。覃恩丹徼远，入贡素翚来。北阙欣初见，南枝顾未回。敛容残雪净，矫翼片云开。驯扰将无惧，翻飞幸不猜。甘从上林里，饮啄自徘徊。
天意将垂象，神龟出负图。五方行有配，八卦义宁孤。作瑞旌君德，披文叶帝谟。乘流喜得路，逢圣幸存躯。莲叶池通泛，桃花水自浮。还寻九江去，安肯曳泥途。
梦中朝上日，阙下拜天颜。彷佛瞻王母，分明献玉环。灵姿趋甲帐，悟道契玄关。似见霜姿白，如看月彩弯。霓裳归物外，凤历晓人寰。仙圣非相远，昭昭寤寐间。
人功虽未及，地力信非常。不任耕耘早，偏宜黍稷良。无年皆有获，后种亦先芳。膴膴盈千亩，青青保万箱。何须祭田祖，讵要察农祥。况是春三月，和风日又长。
小苑春初望，宫池柳色轻。低昂含晓景，萦转带新晴。似盖芳初合，如丝荫渐成。依依连水暗，袅袅出墙明。虽以阳和发，能令旅思生。他时花满路，从此接迁莺。
漳北遥开郡，泉南久罢屯。归寻初旅寓，喜作旧乡邻。好鸟鸣檐竹，村黎爱幕臣。土音今听惯，民俗始知淳。烽火无传警，江山已净尘。天开一岁暖，花发四时春。杂卉三冬绿，嘉禾两度新。俚歌声靡曼，秫酒味温醇。锦苑来丹荔，清波出素鳞。芭蕉金剖润，龙眼玉生津。蜜取花间露，柑藏树上珍。醉宜藷蔗沥，睡稳木棉茵。茉莉香篱落，榕阴浃里闉。雪霜偏避地，风景独推闽。辞国来诸属，于兹缔六亲。追随情语好，问馈岁时频。相访朝和夕，浑忘越与秦。功成在炎域，事定有閒身。词赋聊酬和，才名任隐沦。呼童多种植，长是此方人。
迢递千重险，崎岖一路通。山深迷白日，林冬豁苍穹。正值严冬际，浑如春昼中。泉醴开名郡，江清稳卧龙。天涯寒不至，地角气偏融。橘列丹青树，槿抽锦绣丛。秋馀甘菊艳，岁迫丽春红。麦陇披蓝远，榕庄拔翠雄。减衣游别坞，赤脚走村童。日出喧乌鹊，沙晴落雁鸿。池澌含晚照，岭黛彻寒空。风景无终始，乾坤有异同。但思乡国迥，薄暮起心忡。
卞玉何时献，初疑尚在荆。琢来闻制器，价衒胜连城。虹气冲天白，云浮入信贞。佩为廉节德，杯作侈奢名。露璞方期辨，雕文幸既成。他山岂无石，宁及此时呈。
写书今日了，先生莫嫌迟。明朝是假日，早放学生归。
他道侧书易，我道侧书难。侧书还侧读，还须侧眼看。
暖积龙池绿，晴连御苑春。迎风茎未偃，裛露色犹新。苒苒分阶砌，离离杂荇蘋。细丛依远渚，疏影落轻沦。迟引萦花蝶，偏宜拾翠人。那怜献赋者，惆怅惜兹辰。
帝里重阳节，香园万乘来。却邪萸入佩，献寿菊传杯。塔类承天涌，门疑待佛开。睿词悬日月，长得仰昭回。
玉环腾远创，金埒荷殊荣。弗玩珠玑饰，仍留仁智情。凿山便作室，凭树即为楹。公输与班尔，从此遂韬声。
登山一长望，正遇九春初。结驷填街术，闾阎满邑居。斗雪梅先吐，惊风柳未舒。直愁斜日落，不畏酒尊虚。
霁晓气清和，披襟赏薜萝。玳瑁凝春色，琉璃漾水波。跂石聊长啸，攀松乍短歌。除非物外者，谁就此经过。
暂尔游山第，淹留惜未归。霞窗明月满，涧户白云飞。书引藤为架，人将薜作衣。此真攀玩所，临睨赏光辉。
放旷出烟云，萧条自不群。漱流清意府，隐几避嚣氛。石画妆苔色，风梭织水文。山室何为贵？唯馀兰桂熏。
策杖临霞岫，危步下霜蹊。志逐深山静，途随曲涧迷。渐觉心神逸，俄看云雾低。莫怪人题树，祗为赏幽栖。
攀藤招逸客，偃桂协幽情。水中看树影，风里听松声。
携琴侍叔夜，负局访安期。不应题石壁，为记赏山时。
泉石多仙趣，岩壑写奇形。欲知堪悦耳，唯听水泠泠。
岩壑恣登临，莹目复怡心。风篁类长笛，流水当鸣琴。
懒步天台路，惟登地肺山。幽岩仙桂满，今日恣情攀。
暂游仁智所，萧然松桂情。寄言栖遁客，勿复访蓬瀛。
瀑溜晴疑雨，丛篁昼似昏。山中真可玩，暂请报王孙。
傍池聊试笔，倚石旋题诗。豫弹山水调，终拟从钟期。
横铺豹皮褥，侧带鹿胎巾。借问何为者，山中有逸人。
释子谈经处，轩臣刻字留。故台遗老识，残简圣皇求。驻跸怀千古，开襟望九州。四山缘塞合，二水夹城流。宸翰陪瞻仰，天杯接献酬。太平词藻盛，长愿纪鸿休。
瑞云千里映，祥辉四望新。随风乱鸟翅，汎水结鱼鳞。布叶疑临夏，开花讵待春。愿得承嘉景，无令掩桂轮。
卉草诚幽贱，枯朽绝因依。忽逢借羽翼，不觉生光辉。直念恩华重，长嗟报效微。方思助日月，为许愿曾飞。
北伐虽全赵，东归不王秦。空歌拔山力，羞作渡江人。
百战方夷项，三章且代秦。功归萧相国，气尽戚夫人。
御气三秋节，登高九曲门。桂筵罗玉俎，菊醴溢芳樽。遵渚归鸿度，承云舞鹤鶱。微臣滥陪赏，空荷圣明恩。
飞名紫府内，抗手白云乡。道与松乔匹，荣辞园绮行。夫君既鹤驾，幼子复霓裳。少别留宸藻，东南归路光。
却忆东溪日，同年事鲁儒。僧房闲共宿，酒肆醉相扶。天畔双旌贵，山中病客孤。无谋还有计，春谷种桑榆。
读书林下寺，不出动经年。草阁连僧院，山厨共石泉。云庭无履迹，龛壁有灯烟。年少今头白，删诗到几篇。
一身禅诵苦，洒扫古花宫。静室门常闭，深萝月不通。悬灯乔木上，鸣磬乱幡中。附入高僧传，长称二远公。
三十无名客，空山独卧秋。病多知药性，年长信人愁。萤影竹窗下，松声茅屋头。近来心更静，不梦世间游。
懒成身病日，因醉卧多时。送客出溪少，读书终卷迟。幽窗闻坠叶，晴景见游丝。早晚来收药，门前有紫芝。
郡斋常夜埽，不卧独吟诗。把烛近幽客，升堂戴接䍦。微风吹冻叶，馀雪落寒枝。明日逢山伴，须令隐者知。
上方唯一室，禅定对山容。行道临孤壁，持斋听远钟。枯藤离旧树，朽石落高峰。不向云间见，还应梦里逢。
得道任发白，亦逢城市游。新经天上取，稀药洞中收。春木带枯叶，新蒲生漫流。年年望灵鹤，常在此山头。
得道南山久，曾教四皓棋。闭门医病鹤，倒箧养神龟。松际风长在，泉中草不衰。谁知茅屋里，有路向峨嵋。
不食非关药，天生是女仙。见人还起拜，留伴亦开田。无窟寻溪宿，兼衣扫叶眠。不知何代女，犹带剪刀钱。
寄家丹水边，归去种春田。白发无知己，空山又一年。鹿裘长酒气，茅屋有茶烟。亦拟辞人世，何溪有瀑泉。
久行多不定，树下是禅床。寂寂心无住，年年日自长。虫蛇同宿涧，草木共经霜。已见南人说，天台有旧房。
夜爱云林好，寒天月里行。青牛眠树影，白犬吠猿声。一磬山院静，千灯溪路明。从来此峰客，几个得长生。
服柏不飞鍊，闲眠闭草堂。有泉唯盥漱，留火为焚香。新雨闲门静，孤松满院凉。仍闻枕中术，曾授汉淮王。
身没碧峰里，门人改葬期。买山寻主远，垒塔化人迟。鬼火穿空院，秋萤入素帷。黄昏溪路上，闻哭竺乾师。
萧萧芦荻晚，一径入荒陂。日色云收处，蛙声雨歇时。前村见来久，羸马自行迟。闻作王门客，应闲白接䍦。
桑乾归路远，闻说亦愁人。有雪常经夏，无花空到春。下营云外火，收马月中尘。白首从戎客，青衫未离身。
葱岭秋尘起，全军取月支。山川引行阵，蕃汉列旌旗。转战疲兵少，孤城外救迟。边人逢圣代，不见偃戈时。
微雪军将出，吹笳天未明。观兵登古戍，斩将对双旌。分阵瞻山势，潜兵制马鸣。如今青史上，已有灭胡名。
单于骄爱猎，放火到军城。乘月调新马，防秋置远营。空山朱戟影，寒碛铁衣声。度水逢胡说，沙阴有伏兵。
几年为郡守，家似布衣贫。沽酒迎幽客，无金与近臣。捣茶书院静，讲易药堂春。归阙功成后，随车有野人。
夜来花欲尽，始惜两三枝。早起寻稀处，闲眠记落时。蕊焦蜂自散，蒂折蝶还移。攀著殷勤别，明年更有期。
独来多任性，惟与白云期。深处花开尽，迟眠人不知。水流山暗处，风起月明时。望见南峰近，年年懒更移。
日夕寻未遍，古木寺高低。粉壁犹遮岭，朱楼尚隔溪。厨窗通涧鼠，殿迹立山鸡。更有无人处，明朝独向西。
近问南州客，云亡已数春。痛心曾受业，追服恨无亲。孀妇归乡里，书斋属四邻。不知经乱后，奠祭有何人。
云里前朝寺，修行独几年。山村无施食，盥漱亦安禅。古塔巢溪鸟，深房闭谷泉。自言曾入室，知处梵王天。
任性常多出，人来得见稀。市楼逢酒住，野寺送僧归。檐下悬秋叶，篱头晒褐衣。门前南北路，谁肯入柴扉。
旧隐松林下，冲泉入两涯。琴书随弟子，鸡犬在邻家。茅屋长黄菌，槿篱生白花。幽坟无处访，恐是入烟霞。
得罪谁人送，来时不到家。白头无侍子，多病向天涯。莽苍凌江水，黄昏见塞花。如今贾谊赋，不漫说长沙。
流人何处去，万里向江州。孤驿瘴烟重，行人巴草秋。上帆南去远，送雁北看愁。遍问炎方客，无人得白头。
去寻长不出，门似绝人行。床下石苔满，屋头秋草生。学琴寒月短，写易晚窗明。唯到黄昏后，溪中闻磬声。
身老无修饰，头巾用白纱。开门朝扫径，辇水夜浇花。药气闻深巷，桐阴到数家。不愁还酒债，腰下有丹砂。
老将明王识，临终拜上公。告哀乡路远，助葬戍城空。素幔朱门里，铭旌秋巷中。史官如不滥，独传说英雄。
追立新碑日，怜君苦一身。远移深涧石，助立故乡人。草色荒坟绿，松阴古殿春。平生心已遂，归去得垂纶。
山暝飞群鸟，川长泛四邻。烟归河畔草，月照渡头人。朋友怀东道，乡关恋北辰。去留无所适，岐路独迷津。
隐几读黄老，闲居耳目清。僻居人事少，多病道心生。雨洗山林湿，鸦鸣池馆晴。晚来因废卷，行药至西城。
看尔动行棹，未收离别筵。千帆忽见及，乱却故人船。纷泊雁群起，逶迤沙溆连。长亭十里外，应是少人烟。
苍茫日初宴，遥野云初收。残雨北山里，夕阳东渡头。舟依渔溓合，水入田家流。何意君迷驾，山林应有秋。
出身三十年，发白衣犹碧。日暮倚朱门，从朱污袍赤。
至日行时令，登台约礼文。官称伯赵氏，色辨五方云。昼漏听初发，阳光望渐分。司天为岁备，持简出人群。惠爱周微物，生灵荷圣君。长当有嘉瑞，郁郁复纷纷。
巴西西北楼，堪望亦堪愁。山乱江回远，川清树欲秋。晴明中雪岭，烟霭下渔舟。写寄朝天客，知余恨独游。
不嫁白衫儿，爱君新紫衣。早知遽相别，何用假光辉。已闻都万骑，又道出重围。一轴金装字，致君终不归。
青楼临大道，一上一回老。所思终不来，极目伤春草。
江草暖初绿，雁行皆北飞。异乡那久客，野鸟尚思归。十载过如梦，素心应已违。行行家渐远，更苦得书稀。
绕屋树森森，多栖紫阁禽。暂过当永夜，微得话前心。入楚行应远，经湘恨必深。那堪对寒烛，更赋别离吟。
南北行已久，怜君知苦辛。万家同草木，三载得阳春。东道听游子，夷门歌主人。空持语相送，应怪不沾巾。
日暖上山路，鸟啼知已春。忽逢幽隐处，如见独醒人。石冷开常晚，风多落亦频。樵夫应不识，岁久伐为薪。
簟凉秋气初，长信恨何如。拂黛月生指，解鬟云满梳。一从悲画扇，几度泣前鱼。坐听南宫乐，凉风摇翠裾。
一失辇前恩，绮罗生暗尘。惟应深夜月，独伴向隅人。长信翠蛾老，昭阳红粉新。君心似秋节，不使草长春。
浮世若浮云，千回故复新。旋添青草冢，更有白头人。岁暮容将老，雪晴山欲春。行行车与马，不尽洛阳尘。
楼下长江路，舟车昼不闲。鸟声非故国，春色是他山。一望云复水，几重河与关。愁心随落日，万里各西还。
九陌尽风尘，嚣嚣昼复昏。古今人不断，南北路长存。叶落上阳树，草衰金谷园。乱鸦归未已，残日半前轩。
不系与舟闲，悠悠吴楚间。羞将新白发，却到旧青山。一叶忽离树，几人同入关。长安家尚在，秋至又西还。
杜陵无厚业，不得驻车轮。重到曾游处，多非旧主人。东风千岭树，西日一洲蘋。又渡湘江去，湘江水复春。
北风吹楚树，此地独先秋。何事屈原恨，不随湘水流。凉天生片月，竟夕伴孤舟。一作南行客，无成空白头。
数歇度烟水，渐非尘俗间。泉声入秋寺，月色遍寒山。石路几回雪，竹房犹闭关。不知双树客，何处与云闲。
人间惟此路，长得绿苔衣。及户无行迹，游方应未归。平生无限事，到此尽知非。独倚松门久，阴云昏翠微。
石室扫无尘，人寰与此分。飞来南浦树，半是华山云。浮世几多事，先生应不闻。寒山满西日，空照雁成群。
穷边足风惨，何处醉楼台？家去几千里，月圆十二回。寒阡随日远，雪路向城开。游子久无信，年年空雁来。
长安清渭东，游子迹重重。此去红尘路，难寻君马踪。昔时轻一别，渐老贵相逢。应恋嵩阳住，嵩阳饶古松。
白日去难驻，故人非旧容。今宵一别后，何处更相逢？过楚水千里，到秦山几重。语来天又晓，月落满城钟。
行子与秋叶，各随南北风。虽非千里别，还阻一宵同。过尽少年日，尚如长转蓬。犹为布衣客，羞入故关中。
一听游子歌，秋计觉蹉跎。四海少平地，百川无定波。共惊年已暮，俱向客中多。又驾征轮去，东归事若何。
过此一酸辛，行人泪有痕。独残新碧树，犹拥旧朱门。歌歇云初散，檐空燕尚存。不知弹铗客，何处感新恩。
悔作望南浦，望中生远愁。因知人易老，为有水东流。欲附故乡信，不逢归客舟。萋萋两岸草，又度一年秋。
江头一声起，芳岁已难留。听此高林上，遥知故国秋。应催风落叶，似劝客回舟。不是新蝉苦，年年自有愁。
青山长寂寞，南望独高歌。四海故人尽，九原新垄多。西沈浮世日，东注逝川波。不使年华驻，此生能几何。
东风吹草色，空使客蹉跎。不设太平险，更应游子多。几伤行处泪，一曲醉中歌。尽向青门外，东随渭水波。
俛仰不能去，如逢旧友同。曾因春雪散，见在华山中。何处有明月，访君听远风。相将归未得，各占石岩东。
到此绝车轮，萋萋草树春。青山如有利，白石亦成尘。水阔应无路，松深不见人。如知巢与许，千载迹犹新。
南渡人来绝，喧喧雁满沙。自生江上月，长有客思家。半夜下霜岸，北风吹荻花。自惊归梦断，不得到天涯。
扰扰浮梁路，人忙月自闲。去年为塞客，今夜宿萧关。辞国几经岁，望乡空见山。不知江叶下，又作布衣还。
蜀国少平地，方思京洛间。远为千里客，来度百牢关。帆影清江水，铃声碧草山。不因名与利，尔我各应闲。
征车千里至，碾遍六街尘。向此有营地，忽逢无事人。昔时颜未改，浮世路多新。且脱衣沽酒，终南山欲春。
草堂前有山，一见一相宽。处世贵僧静，青松因岁寒。他山逢旧侣，尽日话长安。所以闲行迹，千回绕药栏。
日日市朝路，何时无苦辛。不随丹灶客，终作白头人。浮世度千载，桃源方一春。归来华表上，应笑北邙尘。
世人无正心，虫网匣中琴。何以经时废，非为娱耳音。独令高韵在，谁感隙尘深。应是南风曲，声声不合今。
古来利与名，俱在洛阳城。九陌鼓初起，万车轮已行。周秦时几变，伊洛水犹清。二月中桥路，鸟啼春草生。
离家凡几宵，一望一寥寥。新魄又将满，故乡应渐遥。独临彭蠡水，远忆洛阳桥。更有乘舟客，悽然亦驻桡。
长安多路岐，西去欲何依。浮世祗如此，旧山长忆归。自离京国久，应已故人稀。好与孤云住，孤云无是非。
负郭有田在，年年长废耕。欲磨秋镜净，恐见白头生。未作一旬别，已过千里程。不知书与剑，十载两无成。
西南千里程，处处有车声。若使地无利，始应人不营。天涯犹马到，石迹尚尘生。如此未曾息，蜀山终冀平。
几度作游客，客行长苦辛。愁看函谷路，老尽布衣人。岁远关犹固，时移草亦春。何当名利息，遣此绝征轮。
风吹残雨歇，云去有烟霞。南浦足游女，绿蘋应发花。远钟当半夜，明月入千家。不作故乡梦，始知京洛赊。
东西流不驻，白日与车轮。残雪半成水，微风应欲春。几经他国岁，已减故乡人。回首长安道，十年空苦辛。
为客忆归舍，归来还寂寥。壮时看欲过，白首固非遥。独酌几回醉，此愁终不销。犹残鸡与犬，驱去住山椒。
贵贱各扰扰，皆逢朝市间。到此马无迹，始知君独闲。冰破听敷水，雪晴看华山。西风寂寥地，唯我坐忘还。
独行千里尘，轧轧转征轮。一别已多日，总看成老人。洞庭雪不下，故国草应春。三月烟波暖，南风生绿蘋。
春至始青青，香车碾已平。不知山下处，来向路傍生。每岁有人在，何时无马行。应随尘与土，吹满洛阳城。
僻地好泉石，何人曾陆沈。不知青嶂外，更有白云深。因此见乔木，几回思旧林。殷勤猿与鸟，唯我独何心。
乱峰连叠嶂，千里绿峨峨。蜀国路如此，游人车亦过。远烟当驿敛，骤雨逐风多。独忆紫芝叟，临风歌旧歌。
何当开此镜，即见发如丝。白日急于水，少年能几时。每逢芳草处，长返故园迟。所以多为客，蹉跎欲怨谁。
南北各万里，有云心更闲。洛浦少高树，长安无旧山。
莫问古宫名，古宫空有城。惟应东去水，不改旧时声。
潺潺伊洛河，寂寞少恩波。銮驾久不幸，洛阳春草多。
阴阴亭际间，相顾惨离颜。一片云飞去，嵯峨空魏山。
楼因藩邸号，川势似依楼。显敞含清暑，岚光入素秋。山宜姑射貌，江泛李膺舟。郢曲思朋执，轻纱画胜游。
极目郡城楼，浮云拂槛愁。政成多暇日，诗思动先秋。远霁千岩雪，随波一叶舟。昔曾窥粉绘，今愿许陪游。
六幅故牢健，知君恣笔踪。不求千涧水，止要两株松。树下留盘石，天边纵远峰。近岩幽湿处，惟藉墨烟浓。
上序春晖丽，中园物候华。高才盛文雅，逸兴满烟霞。参差金谷树，皎镜碧塘沙。萧散林亭晚，倒载欲还家。
年华蔼芳隰，春溜满新池。促赏依三友，延欢寄一卮。鸟声随管变，花影逐风移。行乐方无极，淹留惜晚曦。
飘飖宕渠域，旷望蜀门隈。水共三巴远，山随八阵开。桥形疑汉接，石势似烟回。欲下他乡泪，猿声几处催。
象辂初乘雁，璇宫早结缡。离元应春夕，帝子降秋期。鸣瑜合清响，冠玉丽秾姿。和声跻凤掖，交影步鸾墀。
日影飞花殿，风文积草池。凤楼通夜敞，虬辇望春移。
柳色新池遍，春光御苑晴。叶依青阁密，条向碧流倾。路暗阴初重，波摇影转清。风从垂处度，烟就望中生。断续游蜂聚，飘飖戏蝶轻。怡然变芳节，愿及一枝荣。
昔到才三岁，今来鬓已苍。剥苔看篆字，薙草觅书堂。引客登台上，呼童扫树旁。石渠疏拥水，门径斸丛篁。田地潜更主，林园尽废荒。悲凉问耆耋，疆界指垂杨。
大暑三秋近，林钟九夏移。桂轮开子夜，萤火照空时。菰果邀儒客，菰蒲长墨池。绛纱浑卷上，经史待风吹。
莫怪虹无影，如今小雪时。阴阳依上下，寒暑喜分离。满月光天汉，长风响树枝。横琴对渌醑，犹自敛愁眉。
倏忽温风至，因循小暑来。竹喧先觉雨，山暗已闻雷。户牖深青霭，阶庭长绿苔。鹰鹯新习学，蟋蟀莫相催。
向来鹰祭鸟，渐觉白藏深。叶下空惊吹，天高不见心。气收禾黍熟，风静草虫吟。缓酌樽中酒，容调膝上琴。
霜降向人寒，轻冰渌水漫。蟾将纤影出，雁带几行残。田种收藏了，衣裘制造看。野鸡投水日，化蜃不将难。
春冬移律吕，天地换星霜。间泮游鱼跃，和风待柳芳。早梅迎雨水，残雪怯朝阳。万物含新意，同欢圣日长。
欲知春与夏，仲吕启朱明。蚯蚓谁教出，王菰自合生。帘蚕呈茧样，林鸟哺雏声。渐觉云峰好，徐徐带雨行。
芒种看今日，螗螂应节生。彤云高下影，鴳鸟往来声。渌沼莲花放，炎风暑雨情。相逢问蚕麦，幸得称人情。
谷雨春光晓，山川黛色青。叶间鸣戴胜，泽水长浮萍。暖屋生蚕蚁，喧风引麦葶。鸣鸠徒拂羽，信矣不堪听。
二气莫交争，春分雨处行。雨来看电影，云过听雷声。山色连天碧，林花向日明。梁间玄鸟语，欲似解人情。
阳气初惊蛰，韶光大地周。桃花开蜀锦，鹰老化春鸠。时候争催迫，萌芽㸦矩修。人间务生事，耕种满田畴。
清明来向晚，山渌正光华。杨柳先飞絮，梧桐续放花。鴽声知化鼠，虹影指天涯。已识风云意，宁愁雨谷赊。
寒露惊秋晚，朝看菊渐黄。千家风扫叶，万里雁随阳。化蛤悲群鸟，收田畏早霜。因知松柏志，冬夏色苍苍。
风卷清云尽，空天万里霜。野豺先祭月，仙菊遇重阳。秋色悲疏木，鸿鸣忆故乡。谁知一樽酒，能使百秋亡。
积阴成大雪，看处乱霏霏。玉管鸣寒夜，披书晓绛帷。黄钟随气改，鴳鸟不鸣时。何限苍生类，依依惜暮晖。
腊酒自盈樽，金炉兽炭温。大寒宜近火，无事莫开门。冬与春交替，星周月讵存？明朝换新律，梅柳待阳春。
小寒连大吕，欢鹊垒新巢。拾食寻河曲，衔紫绕树梢。霜鹰近北首，雊雉隐丛茅。莫怪严凝切，春冬正月交。
二气俱生处，周家正立年。岁星瞻北极，舜日照南天。拜庆朝金殿，欢娱列绮筵。万邦歌有道，谁敢动征边。
露沾蔬草白，天气转青高。叶下和秋吹，惊看两鬓毛。养羞因野鸟，为客讶蓬蒿。火急收田种，晨昏莫辞劳。
不期朱夏尽，凉吹暗迎秋。天汉成桥鹊，星娥会玉楼。寒声喧耳外，白露滴林头。一叶惊心绪，如何得不愁。
琴弹南吕调，风色已高清。云散飘飖影，雷收振怒声。乾坤能静肃，寒暑喜均平。忽见新来雁，人心敢不惊？
处处闻蝉响，须知五月中。龙潜渌水穴，火助太阳宫。过雨频飞电，行云屡带虹。蕤宾移去后，二气各西东。
天下金衣侣，还能贶草莱。风流晋王谢，言语汉邹枚。公等久安在，今从何处来？山禽正嘈杂，慰我日徘徊。
巴蛇千种毒，其最鼻褰蛇。掉舌翻红燄，盘身蹙白花。喷人竖毛发，饮浪沸泥沙。欲学叔敖瘗，其如多似麻。
越岭南滨海，武都西隐戎。雄黄假名石，鷣鸟远难笼。讵有隳肠计，应无破脑功。巴山昼昏黑，妖雾毒濛濛。
汉帝斩蛇剑，晋时烧上天。自兹繁巨蟒，往往寿千年。白昼遮长道，青溪蒸毒烟。战龙苍海外，平地血浮船。
巴蛇蟠窟穴，穴下有巢蜂。近树禽垂翅，依原兽绝踪。微遭断手足，厚毒破心胸。昔甚招魂句，那知眼自逢。
梨笑清都月，蜂游紫殿春。构脾分部伍，嚼蕊奉君亲。翅羽颇同类，心神固异伦。安知人世里，不有噬人人？
兰蕙本同畹，蜂蛇亦杂居。害心俱毒螫，妖燄两吹嘘。雷蛰吞噬止，枯焚巢穴除。可怜相济恶，勿谓祸无馀。
蜘蛛天下足，巴蜀就中多。缝隙容长踦，虚空织横罗。萦缠伤竹柏，吞噬及虫蛾。为送佳人喜，珠栊无奈何。
网密将求食，丝斜误著人。因依方纪绪，挂罥遂容身。截道蝉冠碍，漫天玉露频。儿童怜小巧，渐欲及车轮。
稚子怜圆网，佳人祝喜丝。那知缘暗隙，忽被齧柔肌。毒腠攻犹易，焚心疗恐迟。看看长祅绪，和扁欲涟洏。
攘攘终朝见，悠悠卒岁疑。讵能分牝牡，焉得有蝝蚳。徙市竟何意，生涯都几时。巢由或逢我，应似我相期。
蟆子微于蚋，朝繁夜则无。毫端生羽翼，针喙噆肌肤。暗毒应难免，羸形日渐枯。将身远相就，不敢恨非辜。
晦景权藏毒，明时敢噬人。不劳生诟怒，祗足助酸辛。隼眦看无物，蛇躯庇有鳞。天方刍狗我，甘与尔相亲。
有口深堪异，趋时讵可量。谁令通鼻息，何故辨馨香。沈水来沧海，崇兰泛露光。那能枉焚爇，尔众我微茫。
可叹浮尘子，纤埃喻此微。宁论隔纱幌，并解透绵衣。有毒能成痏，无声不见飞。病来双眼暗，何计辨雰霏。
乍可巢蚊睫，胡为附蟒鳞。已微于蠢蠢，仍害及仁人。动植皆分命，毫芒亦是身。哀哉此幽物，生死敌浮尘。
但觉皮肤憯，安知琐细来。因风吹薄雾，向日误轻埃。暗齧堪销骨，潜飞有祸胎。然无防备处，留待雪霜摧。
阴深山有瘴，湿垫草多虻。众噬锥刀毒，群飞风雨声。汗粘疮痏痛，日曝苦辛行。饱尔蛆残腹，安知天地情。
千山溪沸石，六月火烧云。自顾生无类，那堪毒有群。搏牛皮若截，噬马血成文。蹄角尚如此，肌肤安可云。
辛螫终非久，炎凉本递兴。秋风自天落，夏蘖与霜澄。一镜开潭面，千锋露石棱。气平虫豸死，云路好攀登。
楚人千万户，生死系时君。当璧便为嗣，贤愚安可分。干戈长浩浩，篡乱亦纷纷。纵有明在下，区区何足云。
陶虞事已远，尼父独将明。潜穴龙无位，幽林兰自生。楚王谋授邑，此意复中倾。未别子西语，纵来何所成。
平王渐昏惑，无极转承恩。子建犹相贰，伍奢安得存。生居宫雉閟，死葬寝园尊。岂料奔吴士，鞭尸郢市门。
惧盈因邓曼，罢猎为樊姬。盛德留金石，清风鉴薄帷。襄王忽妖梦，宋玉复淫辞。万事捐宫馆，空山云雨期。
宜僚南市住，未省食人恩。临难忽相感，解纷宁用言。何如晋夷甫，坐占紫微垣。看著五胡乱，清谈空自尊。
谁恃王深宠，谁为楚上卿。包胥心独许，连夜哭秦兵。千乘徒虚尔，一夫安可轻。殷勤聘名士，莫但倚方城。
梁业雄图尽，遗孙世运消。宣明徒有号，江汉不相朝。碑碣高临路，松枝半作樵。唯馀开圣寺，犹学武皇妖。
江陵南北道，长有远人来。死别登舟去，生心上马回。荣枯诚异日，今古尽同灰。巫峡朝云起，荆王安在哉。
三峡连天水，奔波万里来。风涛各自急，前后苦相推。倒入黄牛漩，惊冲滟滪堆。古今流不尽，流去不曾回。
八荒同日月，万古共山川。生死既由命，兴衰还付天。栖栖王粲赋，愤愤屈平篇。各自埋幽恨，江流终宛然。
羊公名渐远，唯有岘山碑。近日称难继，曹王任马彝。椒兰俱下世，城郭到今时。汉水清如玉，流来本为谁。
象魏才颁历，龙镳已御天。犹看后元历，新署永贞年。半岁光阴在，三朝礼数迁。无因书简册，空得咏诗篇。
塞马倦江渚，今朝神彩生。晓风寒猎猎，乍得草头行。夷狄寝烽候，关河无战声。何由当阵面，从尔四蹄轻。
去年湖水满，此地覆行舟。万怪吹高浪，千人死乱流。谁能问帝子，何事宠阳侯。渐恐鲸鲵大，波涛及九州。
夏风多暖暖，树木有繁阴。新笋紫长短，早樱红浅深。楝花云幕重，榴艳朝景侵。华实各自好，讵云芳意沈。
孟月夏犹浅，奇云未成峰。度霞红漠漠，压浪白溶溶。玉委有馀润，飙驰无去踪。何如捧云雨，喷毒随蛟龙。
不改延洪祚，因成揖让朝。讴歌同戴启，遏密共思尧。雨露施恩广，梯航会葬遥。号弓那独切，曾感昔年招。
前春文祖庙，大舜嗣尧登。及此踰年感，还因是月崩。寿缘追孝促，业在继明兴。俭诏同今古，山川绕灞陵。
国付重离后，身随十圣仙。北辰移帝座，西日到虞泉。方丈言虚设，华胥事眇然。触鳞曾在宥，偏哭堕髯前。
天宝遗馀事，元和盛圣功。二凶枭帐下，三叛斩都中。始服沙陁虏，方吞逻逤戎。狼星如要射，犹有鼎湖弓。
月落禁垣西，星攒晓仗齐。风传宫漏苦，云拂羽仪低。路隘车千两，桥危马万蹄。共嗟封石检，不为报功泥。
燕姞贻天梦，梁王尽孝思。虽从魏诏葬，得用汉藩仪。曙月残光敛，寒箫度曲迟。平生奉恩地，哀挽欲何之。
文卫罗新圹，仙娥掩暝山。雪云埋陇合，箫鼓望城还。寒树风难静，霜郊夜更闲。哀荣深孝嗣，仪表在河间。
气敌三人杰，交深一纸书。我投冰莹眼，君报水怜鱼。髀股惟夸瘦，膏肓岂暇除。伤心死诸葛，忧道不忧馀。
望有经纶钓，虔收宰相刀。江文驾风远，云貌接天高。国待球琳器，家藏虎豹韬。尽将千载宝，埋入五原蒿。
白马双旌队，青山八阵图。请缨期系虏，枕草誓捐躯。势激三千壮，年应四十无。遥闻不瞑目，非是不怜吴。
雕鹗生难敌，沉檀死更香。儿童喧巷市，羸老哭碑堂。雁起沙汀闇，云连海气黄。祝融峰上月，几照北人丧。
回雁峰前雁，春回尽却回。联行四人去，同葬一人来。铙吹临江返，城池隔雾开。满船深夜哭，风棹楚猿哀。
杜预春秋癖，扬雄著述精。在时兼不语，终古定归名。耒水波文细，湘江竹叶轻。平生思风月，潜寐若为情。
碧涧去年会，与师三两人。今来见题壁，师已是前身。芰叶迎僧夏，杨花度俗春。空将数行泪，洒遍塔中尘。
纤干未盈把，高条才过眉。不禁风苦动，偏受露先萎。不分秋同尽，深嗟小便衰。伤心落残叶，犹识合昏期。
月是阴秋镜，寒为寂寞资。轻寒酒醒后，斜月枕前时。倚壁思闲事，回灯检旧诗。闻君亦同病，终夜远相悲。
十里抚柩别，一身骑马回。寒烟半堂影，烬火满庭灰。稚女凭人问，病夫空自哀。潘安寄新咏，仍是夜深来。
抚稚君休感，无儿我不伤。片云离岫远，双燕念巢忙。大壑谁非水，华星各自光。但令长有酒，何必谢家庄。
忆昔岁除夜，见君花烛前。今宵祝文上，重叠叙新年。闲处低声哭，空堂背月眠。伤心小儿女，撩乱火堆边。
古原三丈穴，深葬一枝琼。崩剥山门坏，烟绵坟草生。久依荒陇坐，却望远村行。惊觉满床月，风波江上声。
烬火孤星灭，残灯寸焰明。竹风吹面冷，檐雪坠阶声。寡鹤连天叫，寒雏彻夜惊。秪应张侍御，潜会我心情。
霜降三旬后，蓂馀一叶秋。玄阴迎落日，凉魄尽残钩。半夜灰移琯，明朝帝御裘。潘安过今夕，休咏赋中愁。
红芳怜静色，深与雨相宜。馀滴下纤蕊，残珠堕细枝。浣花江上思，啼粉镜中窥。念此低回久，风光幸一吹。
春静晓风微，凌晨带酒归。远山笼宿雾，高树影朝晖。饮马鱼惊水，穿花露滴衣。娇莺似相恼，含啭傍人飞。
竹露滴寒声，离人晓思惊。酒醒秋簟冷，风急夏衣轻。寝倦解幽梦，虑闲添远情。谁怜独欹枕，斜月透窗明。
蜀路危于剑，怜君自坦途。几回曾啖炙，千里远衔珠。野性便荒饮，时风忌酒徒。相门多礼让，前后莫相踰。
杨子爱言诗，春天好咏时。恋花从马滞，联句放杯迟。日映含烟竹，风牵卧柳丝。南山更多兴，须作白云期。
绮树满朝阳，融融有露光。雨多疑濯锦，风散似分妆。叶密烟蒙火，枝低绣拂墙。更怜当暑见，留咏日偏长。
新篁才解箨，寒色已青葱。冉冉偏凝粉，萧萧渐引风。扶疏多透日，寥落未成丛。惟有团团节，坚贞大小同。
檐月惊残梦，浮凉满夏衾。蟏蛸低户网，萤火度墙阴。炉暗灯光短，床空帐影深。此时相望久，高树忆横岑。
病来闲卧久，因见静时心。残月晓窗迥，落花幽院深。望山移坐榻，行药步墙阴。车马门前度，遥闻哀苦吟。
深院虎溪竹，远公身自栽。多惭折君节，扶我出山来。贵宅安危步，难将混俗材。还投辋川水，从作老龙回。
近闻胡隐士，潜认得心王。不恨百年促，翻悲万劫长。有修终有限，无事亦无殃。慎莫通方便，应机不顿忘。
百年都几日，何事苦嚣然。晚岁倦为学，闲心易到禅。病宜多宴坐，贫似少攀缘。自笑无名字，因名自在天。
近见新章句，因知见在心。春游晋祠水，晴上霍山岑。问法僧当偈，还丹客赠金。莫惊头欲白，禅观老弥深。
陶君喜不遇，予每为君言。今日东台去，澄心在陆浑。旋抽随日俸，并买近山园。千万崔兼白，殷勤承主恩。
潞府筋角劲，戴光因合成。因君怀胆气，赠我定交情。不拟闲穿叶，那能枉始生。唯调一只箭，飞入破聊城。
一言感激士，三世义忠臣。破瓮嫌妨路，烧庄耻属人。迥分辽海气，闲蹋洛阳尘。傥使权由我，还君白马津。
灯火隔帘明，竹梢风雨声。诗篇随意赠，杯酒越巡行。漫唱江朝曲，闲徵药草名。莫辞终夜饮，朝起又营营。
严秦修此驿，兼涨驿前池。已种千竿竹，又栽千树梨。四年三月半，新笋晚花时。怅望东川去，等闲题作诗。
晻澹洲烟白，篱筛日脚红。江喧过云雨，船泊打头风。艇子收鱼市，鸦儿噪荻丛。不堪堤上立，满眼是蚊虫。
青衫经夏黕，白发望乡稠。雨冷新秋簟，星稀欲曙楼。连鸿尽南去，双鲤本东流。北信无人寄，蝉声满树头。
早岁颠狂伴，城中共几年。有时潜步出，连夜小亭眠。月影侵床上，花丛在眼前。今宵正风雨，空宅楚江边。
水怪潜幽草，江云拥废居。雷惊空屋柱，电照满床书。竹瓦风频裂，茅檐雨渐疏。平生沧海意，此去怯为鱼。
陶君三十七，挂绶出都门。我亦今年去，商山淅岸村。冬修方丈室，春种桔槔园。千万人间事，从兹不复言。
总是玲珑竹，兼藏浅漫溪。沙平深见底，石乱不成泥。烟火遥村落，桑麻隔稻畦。此中如有问，甘被到头迷。
乘兴无羁束，闲行信马蹄。路幽穿竹远，野迥望云低。素帚茅花乱，圆珠稻实齐。如何卢进士，空恋醉如泥。
高处望潇湘，花时万井香。雨馀怜日嫩，岁闰觉春长。霞刹分危榜，烟波透远光。情知楼上好，不是仲宣乡。
晚日宴清湘，晴空走艳阳。花低愁露醉，絮起觉春狂。舞旋红裙急，歌垂碧袖长。甘心出童羖，须一尽时荒。
饮醉日将尽，醒时夜已阑。暗灯风燄晓，春席水窗寒。未解萦身带，犹倾坠枕冠。呼儿问狼藉，疑是梦中欢。
远地难逢侣，闲人且独行。上山随老鹤，接酒待残莺。花当西施面，泉胜卫玠清。鹈鹕满春野，无限好同声。
人生除泛海，便到洞庭波。驾浪沉西日，吞空接曙河。虞巡竟安在，轩乐讵曾过。唯有君山下，狂风万古多。
故乡千里梦，往事万重悲。小雪沈阴夜，闲窗老病时。独闻归去雁，偏咏别来诗。惭愧红妆女，频惊两鬓丝。
十年常远道，不忍别离声。况复三巴外，仍逢万里行。桐花新雨气，梨叶晚春晴。到海知何日，风波从此生。
眼前明月水，先入汉江流。汉水流江海，西江过庾楼。庾楼今夜月，君岂在楼头。万一楼头望，还应望我愁。
年年秋意绪，多向雨中生。渐欲烟火近，稍怜衣服轻。咏诗闲处立，忆事夜深行。濩落寻常惯，凄凉别为情。
蚊幌雨来卷，烛蛾灯上稀。啼儿冷秋簟，思妇问寒衣。帘断萤火入，窗明蝙蝠飞。良辰日夜去，渐与壮心违。
嗢嗢檐霤凝，丁丁窗雨繁。枕倾筒簟滑，幔飐案灯翻。唤魇儿难觉，吟诗婢苦烦。强眠终不著，闲卧暗消魂。
瓶泻高檐雨，窗来激箭风。病憎灯火暗，寒觉薄帏空。婢报樵苏竭，妻愁院落通。老夫慵计数，教想蔡城东。
风头难著枕，病眼厌看书。无酒销长夜，回灯照小馀。三元推废王，九曜入乘除。廊庙应多算，参差斡太虚。
经雨篱落坏，入秋田地荒。竹垂哀折节，莲败惜空房。小片慈菇白，低丛柚子黄。眼前撩乱辈，无不是同乡。
雨柳枝枝弱，风光片片斜。蜻蜓怜晓露，蛱蝶恋秋花。饥啅空篱雀，寒栖满树鸦。荒凉池馆内，不似有人家。
病苦十年后，连阴十日馀。人方教作鼠，天岂遣为鱼。鲛绽酆城剑，虫凋鬼火书。出闻泥泞尽，何地不摧车。
惨切风雨夕，沉吟离别情。燕辞前日社，蝉是每年声。暗泪深相感，危心亦自惊。不如元不识，俱作路人行。
十五年前事，恓惶无限情。病僮更借出，羸马共驰声。射叶杨才破，闻弓雁已惊。小年辛苦学，求得苦辛行。
徙倚檐宇下，思量去住情。暗萤穿竹见，斜雨隔窗声。就枕回转数，闻鸡撩乱惊。一家同草草，排比送君行。
已怆朋交别，复怀儿女情。相兄亦相旧，同病又同声。白发年年剩，秋蓬处处惊。不堪身渐老，频送异乡行。
塞上风雨思，城中兄弟情。北随鹓立位，南送雁来声。遇适尤兼恨，闻书喜复惊。唯应遥料得，知我伴君行。
暮欲歌吹乐，暗冲泥水情。稻花秋雨气，江石夜滩声。犬吠穿篱出，鸥眠起水惊。愁君明月夜，独自入山行。
七过褒城驿，回回各为情。八年身世梦，一种水风声。寻觅诗章在，思量岁月惊。更悲西塞别，终夜绕池行。
褒县驿前境，曲江池上情。南堤衰柳意，西寺晚钟声。云水兴方远，风波心已惊。可怜皆老大，不得自由行。
见说巴风俗，都无汉性情。猿声芦管调，羌笛竹鸡声。迎候人应少，平安火莫惊。每逢危栈处，须作贯鱼行。
闻道阴平郡，翛然古戍情。桥兼麋鹿蹋，山应鼓鼙声。羌妇梳头紧，蕃牛护尾惊。怜君闲闷极，只傍白江行。
何处生春早，春生云色中。笼葱闲著水，晻淡欲随风。度晓分霞态，馀光庇雪融。晚来低漠漠，浑欲泥幽丛。
何处生春早，春生漫雪中。浑无到地片，唯逐入楼风。屋上些些薄，池心旋旋融。自悲销散尽，谁假入兰丛。
何处生春早，春生霁色中。远林横返照，高树亚东风。水冻霜威庇，泥新地气融。渐知残雪薄，杪近最怜丛。
何处生春早，春生曙火中。星围分暗陌，烟气满晴风。宫树栖鸦乱，城楼带雪融。竞排阊阖侧，珂伞自相丛。
何处生春早，春生晓禁中。殿阶龙旆日，漏阁宝筝风。药树香烟重，天颜瑞气融。柳梅浑未觉，青紫已丛丛。
何处生春早，春生江路中。雨移临浦市，晴候过湖风。芦笋锥犹短，凌澌玉渐融。数宗船载足，商妇两眉丛。
何处生春早，春生野墅中。病翁闲向日，征妇懒成风。斫筤天虽暖，穿区冻未融。鞭牛县门外，争土盖蚕丛。
何处生春早，春生冰岸中。尚怜扶腊雪，渐觉受东风。织女云桥断，波神玉貌融。便成呜咽去，流恨与莲丛。
何处生春早，春生柳眼中。芽新才绽日，茸短未含风。绿误眉心重，黄惊蜡泪融。碧条殊未合，愁绪已先丛。
何处生春早，春生梅援中。蕊排难犯雪，香乞拟来风。陇迥羌声怨，江遥客思融。年年最相恼，缘未有诸丛。
何处生春早，春生鸟思中。鹊巢移旧岁，䳒羽旋高风。鸿雁惊沙暖，鸳鸯爱水融。最怜双翡翠，飞入小梅丛。
何处生春早，春生池榭中。镂琼冰陷日，文縠水回风。柳爱和身动，梅愁合树融。草芽犹未出，挑得小萱丛。
何处生春早，春生稚戏中。乱骑残爆竹，争唾小旋风。骂雨愁妨走，呵冰喜旋融。女儿针线尽，偷学五辛丛。
何处生春早，春生人意中。晓妆虽近火，晴戏渐怜风。暗入心情懒，先添酒思融。预知花好恶，偏在最深丛。
何处生春早，春生半睡中。见灯如见雾，闻雨似闻风。开眼犹残梦，抬身便恐融。却成双翅蝶，还绕庳花丛。
何处生春早，春生晓镜中。手寒匀面粉，鬟动倚帘风。宿雾梅心滴，朝光幕上融。思牵梳洗懒，空拔绿丝丛。
何处生春早，春生绮户中。玉栊穿细日，罗幔张轻风。柳软腰支嫩，梅香密气融。独眠傍妒物，偷铲合欢丛。
何处生春早，春生老病中。土膏蒸足肿，天暖痒头风。似觉肌肤展，潜知血气融。又添新一岁，衰白转成丛。
何处生春早，春生客思中。旅魂惊北雁，乡信是东风。纵有心灰动，无由鬓雪融。未知开眼日，空绕未开丛。
何处生春早，春生濛雨中。裛尘微有气，拂面细如风。柳误啼珠密，梅惊粉汗融。满空愁淡淡，应豫忆芳丛。
激射分流阔，湾环此地多。暂停随梗浪，犹阅败霜荷。恨阻还江势，思深到海波。自伤才畎浍，其奈赠珠何。
近日金銮直，亲于汉珥貂。内人传帝命，丞相让吾僚。浙郡悬旌远，长安谕日遥。因君蕊珠赠，还一梦烟霄。
年老无流辈，行稀足薜萝。热时怜水近，高处见山多。衣袖长堪舞，喉咙转解歌。不辞狂复醉，人世有风波。
翠幕笼斜日，朱衣俨别筵。管弦凄欲罢，城郭望依然。路溢新城市，农开旧废田。春坊幸无事，何惜借三年。
閒窗结幽梦，此梦谁人知。夜半初得处，天明临去时。山川已久隔，云雨两无期。何事来相感，又成新别离。
旦暮已凄凉，离人远思忙。夏衣临晓薄，秋影入檐长。前事风随扇，归心燕在梁。殷勤寄牛女，河汉正相望。
艳极翻含怨，怜多转自娇。有时还暂笑，闲坐爱无憀。晓月行看堕，春酥见欲消。何因肯垂手，不敢望回腰。
幽芳本未阑，君去蕙花残。河汉秋期远，关山世路难。云屏留粉絮，风幌引香兰。肠断回文锦，春深独自看。
太空秋色凉，独鸟下微阳。三径池塘静，六街车马忙。渐能高酒户，始是入诗狂。官冷且无事，追陪慎莫忘。
莫恨暂櫜鞬，交游几个全。眼明相见日，肺病欲秋天。五马虚盈枥，双蛾浪满船。可怜俱老大，无处用闲钱。
役役行人事，纷纷碎簿书。功夫两衙尽，留滞七年馀。病痛梅天发，亲情海岸疏。因循未归得，不是忆鲈鱼。
拨乱扶危主，慇勤受托孤。英才过管乐，妙策胜孙吴。凛凛出师表，堂堂八阵图。如公全盛德，应叹古今无。
为国谋羊舌，从来不为身。此心长自保，终不学张陈。
自笑心何劣，区区辨所冤。伯仁虽到死，终不向人言。
富贵年皆长，风尘旧转稀。白头方见绝，遥为一沾衣。
檐碍修鳞亚，霜侵簇翠黄。唯馀入琴韵，终待舜弦张。
悠悠洛阳梦，郁郁灞陵树。落日正西归，逢君又东去。
元伯来相葬，山涛誓抚孤。不知他日事，兼得似君无。
内外都无隔，帷屏不复张。夜眠兼客坐，同在火炉床。
良夕背灯坐，方成合衣寝。酒醉夜未阑，几回颠倒枕。
簇蕊风频坏，裁红雨更新。眼看吹落地，便别一年春。
繁绿阴全合，衰红展渐难。风光一抬举，犹得暂时看。
被色空成象，观空色异真。自悲人是假，那复假为人。
一日今年始，一年前事空。凄凉百年事，应与一年同。
平生本多思，况复老逢春。今日梅花下，他乡值故人。
望远音书绝，临川意绪长。殷勤眼前水，千里到河阳。
隔是身如梦，频来不为名。怜君近南住，时得到山行。
世累为身累，闲忙不自由。殷勤辋川水，何事出山流。
为结区中累，因辞洞里花。还来旧城郭，烟火万人家。
倦寝数残更，孤灯暗又明。竹梢馀雨重，时复拂帘惊。
多病苦虚羸，晴明强展眉。读书心绪少，闲卧日长时。
麋入神羊队，乌惊海鹭眠。仍教百馀日，迎送直厅前。
秋风方索漠，霜貌足暌携。今日骑骢马，街中醉蹋泥。
遣闷多凭酒，公心只仰胡。挺身唯直指，无意独欺愚。
闻君新酒熟，况值菊花秋。莫怪平生志，图销尽日愁。
顺俗唯团转，居中莫动摇。爱君心不恻，犹讶火长烧。
尔是无心水，东流有恨无。我心无说处，也共尔何殊。
五上两漫天，因师忏业缘。漫天无尽日，浮世有穷年。
天上无穷路，生期七十间。那堪九年内，五度百牢关。
君念世上川，嗟予老瘴天。那堪十日内，又长白头年。
重叠鱼中素，幽缄手自开。斜红馀泪迹，知著脸边来。
桃花浅深处，似匀深浅妆。春风助肠断，吹落白衣裳。
远路事无限，相逢唯一言。月色照荣辱，长安千万门。
恢能咨岳日，悲慕羽山秋。父陷功仍继，君名礼不雠。洪水襄陵后，玄圭菲食由。已甘鱼父子，翻荷粒咽喉。古庙苍烟冷，寒亭翠柏稠。马泥真骨动，龙画活睛留。祀典稽千圣，孙谋绝一丘。道虽污世载，恩岂酌沈浮。洞穴探常近，图书即可求。德崇人不惰，风在俗斯柔。茭色湖光上，泉声雨脚收。歌诗呈志义，箫鼓渎清猷。史亦明勋最，时方怒校酋。还希四载术，将以拯虔刘。
鱼贯终何益，龙门在苦登。有成当作雨，无用耻为鹏。激浪诚难溯，雄心亦自凭。风云潜会合，鬐鬣忽腾凌。泥滓辞河浊，烟霄见海澄。回瞻顺流辈，谁敢望同升。
皓腕卷红袖，锦韝臂苍鹗。故人断弦心，稚齿从禽乐。当年惜贵游，遗形寄丹雘。骨象或依稀，铅华已寥落。似对古人民，无复昔城郭。子亦观病身，色空俱寂寞。
死别重泉閟，生离万里赊。瘴侵新病骨，梦到故人家。遥泪陈根草，闲收落地花。庾公楼怅望，巴子国生涯。河任天然曲，江随峡势斜。与君皆直戆，须分老泥沙。
逝者何由见，中人未达情。马无生角望，猿有断肠鸣。去伴投遐徼，来随梦险程。四年巴养育，万里硖回萦。病是他乡染，魂应远处惊。山魈邪乱逼，沙虱毒潜婴。母约看宁辨，余慵疗不精。欲寻方次第，俄值疾充盈。灯火徒相守，香花秪浪擎。莲初开月梵，蕣已落朝荣。魄散云将尽，形全玉尚莹。空垂两行血，深送一枝琼。秘祝休巫觋，安眠放使令。旧衣和箧施，残药满瓯倾。乳媪闲于社，医僧婗似酲。悯渠身觉剩，讶佛力难争。骑竹痴犹子，牵车小外甥。等长迷过影，遥戏误啼声。涴纸伤馀画，扶床念试行。独留呵面镜，谁弄倚墙筝。忆昨工言语，怜初妙长成。撩风妒鹦舌，凌露触兰英。翠凤舆真女，红蕖捧化生。秪忧嫌五浊，终恐向三清。宿恶诸荤味，悬知众物名。环从枯树得，经认宝函盛。愠怒偏憎数，分张雅爱平。最怜贪栗妹，频救懒书兄。为占娇饶分，良多眷恋诚。别常回面泣，归定出门迎。解怪还家晚，长将远信呈。说人偷罪过，要我抱纵横。腾蹋游江舫，攀缘看乐棚。和蛮歌字拗，学妓舞腰轻。迢遰离荒服，提携到近京。未容誇伎俩，唯恨枉聪明。往绪心千结，新丝鬓百茎。暗窗风报晓，秋幌雨闻更。败槿萧疏馆，衰杨破坏城。此中临老泪，仍自哭孩婴。
静习狂心尽，幽居道气添。神编启黄简，秘箓捧朱签。烂熳烟霞驻，优游岁序淹。登坛拥旄节，趋殿礼胡髯。醮起彤庭烛，香开白玉奁。结盟金剑重，斩魅宝刀铦。禹步星纲动，焚符灶鬼詹。冥搜呼直使，章奏役飞廉。仙籍聊凭检，浮名复为占。赤诚祈皓鹤，绿发代青缣。虚室常怀素，玄关屡引枮。貂蝉徒自宠，鸥鹭不相嫌。始悟身为患，唯欣禄未恬。龟龙恋淮海，鸡犬傍闾阎。松笠新偏翠，山峰远更尖。箫声吟茂竹，虹影逗虚檐。初日先通牖，轻飔每透帘。露盘朝滴滴，钩月夜纤纤。已得餐霞味，应嗤食蓼甜。工琴闲度昼，耽酒醉销炎。几案随宜设，诗书逐便拈。灌园多抱瓮，刈藿乍腰镰。野鸟终难絷，鹪鹩本易厌。风高云远逝，波骇鲤深潜。邸第过从隔，蓬壶梦寐瞻。所希颜颇练，谁恨突无黔。思拙惭圭璧，词烦杂米盐。谕锥言太小，求药意何谦。语默君休问，行藏我讵兼。狂歌终此曲，情尽口长钳。
病与穷阴退，春从血气生。寒肤渐舒展，阳脉乍虚盈。就日临阶坐，扶床履地行。问人知面瘦，祝鸟愿身轻。风暖牵诗兴，时新变卖声。饥馋看药忌，闲闷点书名。旧雪依深竹，微和动早萌。推迁悲往事，疏数辨交情。琴待嵇中散，杯思阮步兵。世间除却病，何者不营营。
少年曾痛饮，黄令苦飞觥。席上当时走，马前今日迎。依稀迷姓氏，积渐识平生。故友身皆远，他乡眼暂明。便邀连榻坐，兼共榜船行。酒思临风乱，霜棱埽地平。不堪深浅酌，贪怆古今情。逦迤七盘路，坡陁数丈城。花疑褒女笑，栈想武侯征。一种埋幽石，老闲千载名。
昔岁俱充赋，同年遇有司。八人称迥拔，两郡滥相知。逸骥初翻步，鞲鹰暂脱羁。远途忧地窄，高视觉天卑。并入红兰署，偏亲白玉规。近朱怜冉冉，伐木愿偲偲。鱼鲁非难识，铅黄自懒持。心轻马融帐，谋夺子房帷。秀发幽岩电，清澄隘岸陂。九霄排直上，万里整前期。勇赠栖鸾句，惭当古井诗。多闻全受益，择善颇相师。脱俗殊常调，潜工大有为。还醇凭酎酒，运智托围棋。情会招车胤，闲行觅戴逵。僧餐月灯阁，醵宴劫灰池。胜概争先到，篇章竞出奇。输赢论破的，点窜肯容丝。山岫当街翠，墙花拂面枝。莺声爱娇小，燕翼玩逶迤。辔为逢车缓，鞭缘趁伴施。密携长上乐，偷宿静坊姬。僻性慵朝起，新晴助晚嬉。相欢常满目，别处鲜开眉。翰墨题名尽，光阴听话移。绿袍因醉典，乌帽逆风遗。暗插轻筹箸，仍提小屈卮。本弦才一举，下口已三迟。逃席冲门出，归倡借马骑。狂歌繁节乱，醉舞半衫垂。散漫纷长薄，邀遮守隘岐。几遭朝士笑，兼任巷童随。苟务形骸达，浑将性命推。何曾爱官序，不省计家资。忽悟成虚掷，翻然叹未宜。使回耽乐事，坚赴策贤时。寝食都忘倦，园庐遂绝窥。劳神甘戚戚，攻短过孜孜。叶怯穿杨箭，囊藏透颖锥。超遥望云雨，摆落占泉坻。略削荒凉苑，搜求激直词。那能作牛后，更拟助洪基。唱第听鸡集，趋朝忘马疲。内人舆御案，朝景丽神旗。首被呼名姓，多惭冠等衰。千官容眷盼，五色照离披。鹓侣从兹洽，鸥情转自縻。分张殊品命，中外却驱驰。出入称金籍，东西侍碧墀。斗班云汹涌，开扇雉参差。切愧寻常质，亲瞻咫尺姿。日轮光照耀，龙服瑞葳蕤。誓欲通愚謇，生憎效喔咿。佞存真妾妇，谏死是男儿。便殿承偏召，权臣惧挠私。庙堂虽稷契，城社有狐狸。似锦言应巧，如弦数易欺。敢嗟身暂黜，所恨政无毗。谬辱良由此，升腾亦在斯。再令陪宪禁，依旧履阽危。使蜀常绵远，分台更崄巇。匿奸劳发掘，破党恶持疑。斧刃迎皆碎，盘牙老未萎。乍能还帝笏，讵忍折吾支。虎尾元来险，圭文却类疵。浮荣齐壤芥，闲气咏江蓠。阙下殷勤拜，樽前啸傲辞。飘沈委蓬梗，忠信敌蛮夷。戏诮青云驿，讥题皓发祠。贪过谷隐寺，留读岘山碑。草没章台阯，堤横楚泽湄。野莲侵稻陇，亚柳压城陴。遇物伤凋换，登楼思漫瀰。金攒嫩橙子，瑿泛远鸬鹚。仰竹藤缠屋，苫茆荻补篱。面梨通蒂朽，火米带芒炊。苇笋针筒束，鳊鱼箭羽鬐。芋羹真底可，鲈鲙漫劳思。北渚销魂望，南风著骨吹。度梅衣色渍，食稗马蹄羸。院榷和泥碱，官酤小曲醨。讹音烦缴绕，轻俗丑威仪。树罕贞心柏，畦丰卫足葵。坳洼饶尰矮，游惰压庸缁。病赛乌称鬼，巫占瓦代龟。连阴蛙张王，瘴疟雪治医。我正穷于是，君宁念及兹。一篇从日下，双鲤送天涯。坐捧迷前席，行吟忘结綦。匡床铺错绣，几案踊灵芝。形影同初合，参商喻此离。扇因秋弃置，镜异月盈亏。壮志诚难夺，良辰岂复追。宁牛终夜永，潘鬓去年衰。溟渤深那测，穹苍意在谁。驭方轻騕袅，车肯重辛夷。卧辙希濡沫，低颜受颔颐。世情焉足怪，自省固堪悲。溷鼠虚求洁，笼禽方讶饥。犹胜忆黄犬，幸得早图之。
昔冠诸生首，初因三道徵。公卿碧墀会，名姓白麻称。日月光遥射，烟霄志渐弘。荣班联锦绣，谏纸赐笺藤。便欲呈肝胆，何言犯股肱。椎埋冲斗剑，消碎莹壶冰。赤县才分务，青骢已迥乘。因骑度海鹘，拟杀蔽天鹏。缚虎声空壮，连鳌力未胜。风翻波竟蹙，山压势逾崩。僇辱徒相困，苍黄性不能。酣歌离岘顶，负气入江陵。华表当蟾魄，高楼挂玉绳。角声悲掉荡，城影暗棱层。军幕威容盛，官曹礼数兢。心虽出云鹤，身尚触笼鹰。竦足良甘分，排衙苦未曾。通名参将校，抵掌见亲朋。喣沫求涓滴，沧波怯斗升。荒居邻鬼魅，羸马步殑㱥。白草堂檐短，黄梅雨气蒸。沾黏经汗席，飐闪尽油灯。夜怯餐肤蚋，朝烦拂面蝇。过从愁厌贱，专静畏猜仍。旅寓谁堪托，官联自可凭。甲科崔并骛，柱史李齐升。共展排空翼，俱遭激远矰。他乡元易感，同病转相矜。投分多然诺，忘言少爱憎。誓将探肺腑，耻更辨淄渑。会宿形骸远，论交意气增。一心吞渤澥，戮力拔嵩恒。语到磨圭角，疑消破弩症。吹嘘期指掌，患难许檐簦。铩翮鸾栖棘，藏锋箭在弸。雪中方睹桂，木上莫施罾。且泛夤沿水，兼过被病僧。有时鞭款段，尽日醉儚僜。蹑屐看秧稻，敲船和采菱。叉鱼江火合，唤客谷神应。啸傲虽开口，幽忧复满膺。望云鳍拨剌，透匣色腾凌。每想潢池寇，犹稽赤族惩。夔龙劳算画，貔虎带威棱。逐鸟忠潜奋，悬旌意远凝。韬弓思彻札，绊骥闷牵縆。运甓调辛苦，闻鸡屡寝兴。闲随人兀兀，梦听鼓鼟鼟。班笔行看掷，黄陂莫漫澄。骐驎高阁上，须及壮时登。
忆昔凤翔城，龆年是事荣。理家烦伯舅，相宅尽吾兄。诗律蒙亲授，朋游忝自迎。题头筠管缦，教射角弓骍。矮马驼鬉䪜，犛牛兽面缨。对谈依赳赳，送客步盈盈。米碗诸贤让，蠡杯大户倾。一船席外语，三榼拍心精。传盏加分数，横波掷目成。华奴歌淅淅，媚子舞卿卿。斗设狂为好，谁忧饮败名。屠过隐朱亥，楼梦古秦嬴。环坐唯便草，投盘暂废觥。春郊才烂熳，夕鼓已砰轰。荏苒移灰琯，喧阗勌塞兵。糟浆闻渐足，书剑讶无成。抵璧惭虚弃，弹珠觉用轻。遂笼云际鹤，来狎谷中莺。学问攻方苦，篇章兴太清。囊疏萤易透，锥钝股多坑。笔阵戈矛合，文房栋桷撑。豆萁才敏俊，羽猎正峥嵘。岐下寻时别，京师触处行。醉眠街北庙，闲绕宅南营。柳爱凌寒软，梅怜上番惊。观松青黛笠，栏药紫霞英。尽日听僧讲，通宵咏月明。正耽幽趣乐，旋被宦途萦。吏晋资材枉，留秦岁序更。我髯黳数寸，君发白千茎。芸阁怀铅暇，姑峰带雪晴。何由身倚玉，空睹翰飞琼。世道难于剑，谗言巧似笙。但憎心可转，不解跽如擎。始效神羊触，俄随旅雁征。孤芳安可驻，五鼎几时烹。潦倒沉泥滓，欹危践矫衡。登楼王粲望，落帽孟嘉情。巫峡连天水，章台塞路荆。雨摧渔火燄，风引竹枝声。分作屯之蹇，那知困亦亨。官曹三语掾，国器万寻桢。逸杰雄姿迥，皇王雅论评。蕙依潜可习，云合定谁令。原燎逢冰井，鸿流值木罂。智囊推有在，勇爵敢徒争。迅拔看鹏举，高音侍鹤鸣。所期人拭目，焉肯自佯盲。铅钝丁宁淬，芜荒展转耕。穷通须豹变，撄搏笑狼狞。愧捧芝兰赠，还披肺腑呈。此生如未死，未拟变平生。
奋迅君何晚，羁离我讵俦。鹤笼闲警露，鹰缚闷牵韝。蓬阁深沈省，荆门远慢州。课书同吏职，旅宦各乡愁。白日伤心过，沧江满眼流。嘶风悲代马，喘月伴吴牛。枯涸方穷辙，生涯不系舟。猿啼三峡雨，蝉报两京秋。珠玉惭新赠，芝兰忝旧游。他年问狂客，须向老农求。
汉法戎施幕，秦官郡置监。萧何归旧印，鲍永授新衔。币聘虽盈箧，泥章未破缄。蛛悬丝缭绕，鹊报语詀諵。再砺神羊角，重开宪简函。鞶缨骢赳赳，緌佩绣縿縿。逸翮怜鸿翥，离心觉刃劖。联游亏片玉，洞照失明鉴。遥想车登岭，那无泪满衫。茅蒸连蟒气，衣渍度梅黬。象斗缘溪竹，猿鸣带雨杉。飓风狂浩浩，韶石峻崭崭。宿浦宜深泊，祈泷在至諴。瘴江乘早度，毒草莫亲芟。试蛊看银黑，排腥贵食咸。菌须虫已蠹，果重鸟先鹐。冰莹怀贪水，霜清顾痛岩。珠玑当尽掷，薏苡讵能谗。荆俗欺王粲，吾生问季咸。远书多不达，勤为枉攕攕。
鸣局宁虚日，闲窗任废时。琴书甘尽弃，园井讵能窥。运石疑填海，争筹忆坐帷。赤心方苦斗，红烛已先施。蛇势萦山合，鸿联度岭迟。堂堂排直阵，衮衮逼羸师。悬劫偏深猛，回征特险巇。旁攻百道进，死战万般为。异日玄黄队，今宵黑白棋。斫营看迥点，对垒重相持。善败虽称怯，骄盈最易欺。狼牙当必碎，虎口祸难移。乘胜同三捷，扶颠望一词。希因送目便，敢恃指纵奇。退引防边策，雄吟斩将诗。眠床都浪置，通夕共忘疲。晓雉风传角，寒丛雪压枝。繁星收玉版，残月耀冰池。僧请闻钟粥，宾催下药卮。兽炎馀炭在，蜡泪短光衰。俛仰嗟陈迹，殷勤卜后期。公私牵去住，车马各支离。分作终身癖，兼从是事隳。此中无限兴，唯怕俗人知。
鸥鹭元相得，杯觞每共传。芳游春烂熳，晴望月团圆。调笑风流剧，论文属对全。赏花珠并缀，看雪璧常连。竹寺荒唯好，松斋小更怜。潜投孟公辖，狂乞莫愁钱。尘土抛书卷，枪筹弄酒权。令誇齐箭道，力斗抹弓弦。但喜添樽满，谁忧乏桂然。渐轻身外役，浑證饮中禅。及我辞云陛，逢君仕圃田。音徽千里断，魂梦两情偏。足听猿啼雨，深藏马腹鞭。官醪半清浊，夷馔杂腥膻。顾影无依倚，甘心守静专。那知暮江上，俱会落英前。款曲生平在，悲凉岁序迁。鹤方同北渚，鸿又过南天。丽句惭虚掷，沈机懒强牵。粗酬珍重意，工拙定相悬。
楚塞分形势，羊公压大邦。因依多士子，参画尽敦厖。岳璧闲相对，荀龙自有双。共将船载酒，同泛月临江。远树悬金镜，深潭倒玉幢。委波添净练，洞照灭凝釭。阗咽沙头市，玲珑竹岸窗。巴童唱巫峡，海客话神泷。已困连飞盏，犹催未倒缸。饮荒情烂熳，风棹乐峥摐。胜事他年忆，愁心此夜降。知君皆逸韵，须为应莛撞。
濩落因寒甚，沈阴与病偕。药囊堆小案，书卷塞空斋。胀腹看成鼓，羸形渐比柴。道情忧易适，温瘴气难排。治尰扶轻杖，开门立静街。耳鸣疑暮角，眼暗助昏霾。野竹连荒草，平陂接断崖。坐隅甘对鵩，当路恐遭豺。蛇蛊迷弓影，雕翎落箭靫。晚篱喧斗雀，残菊半枯荄。怅望悲回雁，依迟傍古槐。一生长苦节，三省讵行怪。奔北翻成勇，司南却是呙。穹苍真漠漠，风雨漫喈喈。彼美犹溪女，其谁占馆娃。诚知通有日，太极浩无涯。布卦求无妄，祈天愿孔皆。藏衰谋计拙，地僻往还乖。况羡莲花侣，方欣绮席谐。钿车迎妓乐，银翰屈朋侪。白纻颦歌黛，同蹄坠舞钗。纤身霞出海，艳脸月临淮。筹箸随宜放，投盘止罚啀。红娘留醉打，觥使及醒差。顾我潜孤愤，何人想独怀。夜灯然檞叶，冻雪堕塼阶。坏壁虚缸倚，深炉小火埋。鼠骄衔笔砚，被冷束筋骸。毕竟图斟酌，先须遣疠痎。枪旗如在手，那复敢崴㠢。
风波千里别，书信二年稀。乍见悲兼喜，犹惊是与非。身名判作梦，杯盏莫相违。草馆同床宿，沙头待月归。春深乡路远，老去宦情微。魏阙何由到，荆州且共依。人欺翻省事，官冷易藏威。但拟驯鸥鸟，无因用弩机。开张图卷轴，颠倒醉衫衣。莼菜银丝嫩，鲈鱼雪片肥。怜君诗似涌，赠我笔如飞。会遣诸伶唱，篇篇入禁闱。
去去莫悽悽，馀杭接会稽。松门天竺寺，花洞若耶溪。浣渚逢新艳，兰亭识旧题。山经秦帝望，垒辨越王栖。江树春常早，城楼月易低。镜呈湖面出，云叠海潮齐。章甫官人戴，莼丝姹女提。长干迎客闹，小市隔烟迷。纸乱红蓝压，瓯凝碧玉泥。荆南无抵物，来日为侬携。
风水荆门阔，文章蜀地豪。眼青宾礼重，眉白众情高。思勇曾吞笔，投虚惯用刀。词锋倚天剑，学海驾云涛。南郡传纱帐，东方让锦袍。旋吟新乐府，便续古离骚。雪岸犹封草，春江欲满槽。饯筵君置醴，随俗我餔糟。莫叹巴三峡，休惊鬓二毛。流年等头过，人世各劳劳。
偶有冲天气，都无处世才。未容荣路稳，先蹋祸机开。分久沉荆掾，惭经厕柏台。理推愁易惑，乡思病难裁。夜伴吴牛喘，春惊朔雁回。北人肠断送，西日眼穿颓。唯望魂归去，那知诏下来。涸鱼千丈水，僵燕一声雷。幽匣提清镜，衰颜拂故埃。梦云期紫阁，厌雨别黄梅。亲戚迎时到，班行见处陪。文工犹畏忌，朝士绝嫌猜。新识蓬山杰，深交翰苑材。连投珠作贯，独和玉成堆。剧敌徒相轧，羸师亦自媒。磨砻刮骨刃，翻掷委心灰。恐被神明哭，忧为造化灾。私调破叶箭，定饮搴旗杯。金宝潜砂砾，芝兰似草莱。凭君毫发鉴，莫遣翳莓苔。
喜闻韩古调，兼爱近诗篇。玉磬声声彻，金铃个个圆。高疏明月下，细腻早春前。花态繁于绮，闺情软似绵。轻新便妓唱，凝妙入僧禅。欲得人人伏，能教面面全。延之苦拘检，摩诘好因缘。七字排居敬，千词敌乐天。殷勤闲太祝，好去老通川。莫漫裁章句，须饶紫禁仙。
帝下赤霄符，搜求造化炉。中台归内座，太一直南都。黄霸乘轺入，王尊叱驭趋。万人东道送，六纛北风驱。栈阁才倾盖，关门已合繻。贯鱼行逦迤，交马语踟蹰。去速熊罴兆，来驰虎豹夫。昔怜三易地，今讶两分途。别路环山雪，离章运寸珠。锋铓断犀兕，波浪没蓬壶。区宇声虽动，淮河孽未诛。将军遥策画，师氏密吁谟。汉上坛仍筑，褒西阵再图。公方先二虏，何暇进愚儒。
我自离乡久，君那度岭频。一杯魂惨澹，万里路艰辛。江馆连沙市，泷船泊水滨。骑田回北顾，铜柱指南邻。大壑浮三岛，周天过五均。波心涌楼阁，规外布星辰。狒狒穿筒格，猩猩置屐驯。贡兼蛟女绢，俗重语儿巾。舶主腰藏宝，黄家砦起尘。歌钟排象背，炊爨上鱼身。电白雷山接，旗红贼舰新。岛夷徐市种，庙觋赵佗神。鸢跕方知瘴，蛇苏不待春。曙潮云斩斩，夜海火燐燐。冠冕中华客，梯航异域臣。果然皮胜锦，吉了舌如人。风黖秋茅叶，烟埋晓月轮。定应玄发变，焉用翠毛珍。句漏沙须买，贪泉货莫亲。能传稚川术，何患隐之贫。
郑驿骑翩翩，丘门子弟贤。文翁开学日，正礼骋途年。骏骨黄金买，英髦绛帐延。趋风皆蹀足，侍坐各差肩。解榻招徐稚，登楼引仲宣。凤攒题字扇，鱼落讲经筵。盛气河包济，贞姿岳柱天。皋夔当五百，邹鲁重三千。科斗翻腾取，关雎教授先。篆垂朝露滴，诗缀夜珠联。逸礼多心匠，焚书旧口传。陈遵修尺牍，阮瑀让飞笺。中的颜初启，抽毫踵未旋。森罗万木合，属对百花全。词海跳波涌，文星拂坐悬。戴冯遥避席，祖逖后施鞭。西蜀凌云赋，东阳咏月篇。劲芟鳌足断，精贯虱心穿。浩汗神弥王，鹞飏兴欲仙。冰壶通皓雪，绮树眇晴烟。驱驾雷霆走，铺陈锦绣鲜。清机登穾奥，流韵溢山川。墨客膺潜服，谈宾膝误前。张鳞定摧败，折角反矜怜。句句推琼玉，声声播管弦。纤新撩造化，澒洞斡陶甄。卫磬琤鍧极，齐竽僭滥偏。空虚惭炙輠，点窜许怀铅。惫色秋来草，哀吟雨后蝉。自伤魂惨沮，何暇思幽玄。喜到樽罍侧，愁亲几案边。菁华知竭矣，肺腑尚求旃。抵滞浑成醉，徘徊转慕膻。老叹才渐少，闲苦病相煎。瓦砾难追琢，刍荛分弃捐。漫劳成恳恳，那得美娟娟。拙劣仍非速，迂愚且异专。移时停笔砚，挥景乏戈鋋。仪舌忻犹在，舒帷誓不褰。会将连献楚，深耻谬游燕。蒲有临书叶，韦充读易编。沙须披见宝，经拟带耕田。入雾长期闰，持朱本望研。轮辕呈曲直，凿枘取方圆。呼吸宁徒尔，沾濡岂浪然。过箫资响亮，随水涨沦涟。惜日看圭短，偷光恨壁坚。勤勤彫朽木，细细导蒙泉。传癖今应甚，头风昨已痊。丹青公旧物，一为变蚩妍。
忽见君新句，君吟我旧篇。见当巴徼外，吟在楚江前。思鄙宁通律，声清遂扣玄。三都时觉重，一顾世称妍。排韵曾遥荅，分题几共联。昔凭银翰写，今赖玉音宣。布鼓随椎响，坯泥仰匠圆。铃因风断续，珠与调牵绵。阮籍惊长啸，商陵怨别弦。猿羞啼月峡，鹤让警秋天。志士潜兴感，高僧暂废禅。兴飘沧海动，气合碧云连。点缀工微者，吹嘘势特然。休文徒倚槛，彦伯浪回船。伎乐当筵唱，儿童满巷传。改张思妇锦，腾跃贾人笺。魏拙虚教出，曹风敢望痊。定遭才子笑，恐赚学生癫。裁什情何厚，飞书信不专。隼猜鸿蓄缩，虎横犬迍邅。水墨看虽久，琼瑶喜尚全。才从鱼里得，便向市头悬。夜置堂东序，朝铺座右边。手寻韦欲绝，泪滴纸浑穿。甘蔗销残醉，醍醐醒早眠。深藏那遽灭，同咏苦无缘。雅羡诗能圣，终嗟药未仙。五千诚远道，四十已中年。暗魄多相梦，衰容每自怜。卒章还恸哭，蚊蚋溢山川。
未勘银台契，先排浴殿关。沃心因特召，承旨绝常班。飐闪才人袖，呕鸦软举镮。宫花低作帐，云从积成山。密视枢机草，偷瞻咫尺颜。恩垂天语近，对久漏声闲。丹陛曾同立，金銮恨独攀。笔无鸿业润，袍愧紫文殷。河水通天上，瀛州接世间。谪仙名籍在，何不重来还。
雁思欲回宾，风声乍变新。各携红粉伎，俱伴紫垣人。水面波疑縠，山腰虹似巾。柳条黄大带，茭葑绿文茵。雪尽才通屐，汀寒未有蘋。向阳偏晒羽，依岸小游鳞。浦屿崎岖到，林园次第巡。墨池怜嗜学，丹井羡登真。雅叹游方盛，聊非意所亲。白头辞北阙，沧海是东邻。问俗烦江界，蒐畋想渭津。故交音讯少，归梦往来频。独喜同门旧，皆为列郡臣。三刀连地轴，一苇碍车轮。尚阻青天雾，空瞻白玉尘。龙因雕字识，犬为送书驯。胜事无穷境，流年有限身。懒将闲气力，争斗野塘春。
蓂叶标新朔，霜豪引细辉。白眉惊半隐，虹势讶全微。凉魄潭空洞，虚弓雁畏威。上弦何汲汲，佳色转依依。绮幕残灯敛，妆楼破镜飞。玲珑穿竹树，岑寂思屏帏。坐爱规将合，行看望已几。绛河冰鉴朗，黄道玉轮巍。迥照偏琼砌，馀光借粉闱。泛池相皎洁，压桂共芳菲。的的当歌扇，娟娟透舞衣。殷勤入怀什，恳款堕云圻。素液传烘盏，鸣琴荐碧徽。椒房深肃肃，兰路霭霏霏。翡翠通帘影，琉璃莹殿扉。西园筵玳瑁，东壁射蛜蝛。老将占天阵，幽人钓石矶。荷锄元亮息，回棹子猷归。迢递同千里，孤高净九围。从星作风雨，配日丽旌旗。麟斗宁徒设，蝇声岂浪讥。司存委卿士，新拜出郊畿。今古虽云极，亏盈不易违。珠胎方夜满，清露忍朝晞。渐减姮娥面，徐收楚练机。卞疑雕璧碎，潘感竟床稀。捐箧辞班女，潜波蔽虙妃。氛埃谁定灭，蟾兔杳难希。须遣圆明尽，良嗟造化非。如能付刀尺，别为创璿玑。
七月调神曲，三春酿绿醽。雕镌荆玉盏，烘透内丘瓶。试滴盘心露，疑添案上萤。满尊凝止水，祝地落繁星。翻陋琼浆浊，唯闻石髓馨。冰壶通角簟，金镜彻云屏。雪映烟光薄，霜涵霁色泠。蚌珠悬皎皛，桂魄倒瀴溟。昼洒蝉将饮，宵挥鹤误聆。琉璃惊太白，钟乳讶微青。讵敢辞濡首，并怜可鉴形。行当遣俗累，便得造禅扃。何惮说千日，甘从过百龄。但令长泛蚁，无复恨漂萍。胆壮还增气，机忘反自冥。瓮眠思毕卓，糟籍忆刘伶。髣髴中圣日，希夷夹大庭。眼前须底物，座右任他铭。刮骨都无痛，如泥未拟停。残觞犹漠漠，华烛已荧荧。真性临时见，狂歌半睡听。喧阗争意气，调笑学娉婷。酩酊焉知极，羁离忽暂宁。鸡声催欲曙，蟾影照初醒。咽绝鹃啼竹，萧撩雁去汀。遥城传漏箭，乡寺响风铃。楚泽一为梗，尧阶屡变蓂。醉荒非独此，愁梦几曾经。每耻穷途哭，今那客泪零。感君澄醴酒，不遣渭和泾。
何年安石国，万里贡榴花。迢递河源道，因依汉使槎。酸辛犯葱岭，憔悴涉龙沙。初到摽珍木，多来比乱麻。深抛故园里，少种贵人家。唯我荆州见，怜君胡地赊。从教当路长，兼恣入檐斜。绿叶裁烟翠，红英动日华。新帘裙透影，疏牖烛笼纱。委作金炉燄，飘成玉砌瑕。乍惊珠缀密，终误绣帏奢。琥珀烘梳碎，燕支懒颊涂。风翻一树火，电转五云车。绛帐迎宵日，芙蕖绽早牙。浅深俱隐映，前后各分葩。宿露低莲脸，朝光借绮霞。暗虹徒缴绕，濯锦莫周遮。俗态能嫌旧，芳姿尚可嘉。非专爱颜色，同恨阻幽遐。满眼思乡泪，相嗟亦自嗟。
北祖三禅地，西山万树松。门临溪一带，桥映竹千重。剪凿基阶正，包藏景气浓。诸岩分院宇，双岭抱垣墉。舍利开层塔，香炉占小峰。道场居士置，经藏大师封。太子知栽植，神王守要冲。由旬排讲座，丈六写真容。佛语迦陵说，僧行猛虎从。修罗抬日拒，楼至拔霜锋。画井垂枯朽，穿池救噞喁。蕉非难败坏，槿喻暂丰茸。宝界留遗事，金棺灭去踪。钵传烘玛瑙，石长翠芙蓉。影帐纱全落，绳床土半壅。荒林迷醉象，危壁亚盘龙。行色怜初月，归程待晓钟。心源虽了了，尘世苦憧憧。宿荫高声忏，斋粮并力舂。他生再来此，还愿总相逢。
地胜宜台殿，山晴离垢氛。现身千佛国，护世四王军。碧耀高楼瓦，赪飞半壁文。鹤林萦古道，雁塔没归云。幡影中天飏，钟声下界闻。攀萝极峰顶，游目到江濆。驯鸽闲依缀，调猿静守群。虎行风捷猎，龙睡气氛氲。穫稻禅衣卷，烧畬劫火焚。新英蜂采掇，荒草象耕耘。钵付灵童洗，香教善女熏。果枝低罯罯，花雨泽雰雰。示化维摩疾，降魔力士勋。听经神变见，说偈鸟纷纭。上境光犹在，深溪暗不分。竹笼烟欲暝，松带日馀曛。真谛成知别，迷心尚有云。多生沈五蕴，宿习乐三坟。谕鹿车虽设，如蚕绪正棼。且将平等义，还奉圣明君。
梁王开佛庙，云构岁时遥。珠缀飞闲鸽，红泥落碎椒。灯笼青燄短，香印白灰销。古匣收遗施，行廊画本朝。藏经沾雨烂，魔女捧花娇。亚树牵藤阁，横查压石桥。竹荒新笋细，池浅小鱼跳。匠正琉璃瓦，僧锄芍药苗。旋蒸茶嫩叶，偏把柳长条。便欲忘归路，方知隐易招。
片石与孤松，曾经物外逢。月临栖鹤影，云抱老人峰。蜀客君当问，秦官我旧封。积膏当琥珀，新劫长芙蓉。待补苍苍去，樛柯早变龙。
飞舞先春雪，因依上番梅。一枝方渐秀，六出已同开。积素光逾密，真花节暗催。抟风飘不散，见晛忽偏摧。郢曲琴空奏，羌音笛自哀。今朝两成咏，翻挟昔人才。
将课司天历，先观近砌蓂。一旬开应月，五日数从星。桂满丛初合，蟾亏影渐零。辨时长有素，数闰或馀青。坠叶推前事，新芽察未形。尧年始今岁，方欲瑞千龄。
顿愈头风疾，因吟口号诗。文章纷似绣，珠玉布如棋。健羡觥飞酒，苍黄日映篱。命童寒色倦，抚稚晚啼饥。潦倒惭相识，平生颇自奇。明公将有问，林下是灵龟。
蕲簟未经春，君先拭翠筠。知为热时物，预与瘴中人。碾玉连心润，编牙小片珍。霜凝青汗简，冰透碧游鳞。水魄轻涵黛，琉璃薄带尘。梦成伤冷滑，惊卧老龙身。
昔年桃李月，颜色共花宜。回脸莲初破，低蛾柳并垂。望山多倚树，弄水爱临池。远被登楼识，潜因倒影窥。隔林徒想像，上砌转逶迤。谩掷庭中果，虚攀墙外枝。强持文玉佩，求结麝香缡。阿母怜金重，亲兄要马骑。把将娇小女，嫁与冶游儿。自隐勤勤索，相要事事随。每常同坐卧，不省暂参差。才学羞兼妒，何言宠便移。青春来易皎，白日誓先亏。僻性嗔来见，邪行醉后知。别床铺枕席，当面指瑕疵。妾貌应犹在，君情遽若斯。的成终世恨，焉用此宵为。鸾镜灯前扑，鸳衾手下隳。参商半夜起，琴瑟一声离。努力新丛艳，狂风次第吹。
闻道卢明府，闲行咏洛神。浪圆疑靥笑，波斗忆眉嚬。蹀躞桥头马，空濛水上尘。草芽犹犯雪，冰岸欲消春。寓目终无限，通辞未有因。子蒙将此曲，吟似独眠人。
中分春一半，今日半春徂。老惜光阴甚，慵牵兴绪孤。偶成投秘简，聊得泛平湖。郡邑移仙界，山川展画图。旌旗遮屿浦，士女满闉阇。似木吴儿劲，如花越女姝。牛侬惊力直，蚕妾笑睢盱。怪我携章甫，嘲人托鹧鸪。闾阎随地胜，风俗与华殊。跣足沿流妇，丫头避役奴。雕题虽少有，鸡卜尚多巫。乡味尤珍蛤，家神爱事乌。舟船通海峤，田种绕城隅。栉比千艘合，袈裟万顷铺。亥茶阗小市，渔父隔深芦。日脚斜穿浪，云根远曳蒲。凝风花气度，新雨草芽苏。粉坏梅辞萼，红含杏缀珠。薅馀秧渐长，烧后葑犹枯。绿綟高悬柳，青钱密辫榆。驯鸥眠浅濑，惊雉迸平芜。水静王馀见，山空谢豹呼。燕狂捎蛱蝶，螟挂集蒲卢。浅碧鹤新卵，深黄鹅嫩雏。村扉以白板，寺壁耀赪糊。禹庙才离郭，陈庄恰半途。石帆何峭峣，龙瑞本萦纡。穴为探符坼，潭因失箭刳。堤形弯熨斗，峰势踊香炉。幢盖迎三洞，烟霞贮一壶。桃枝蟠复直，桑树亚还扶。鳖解称从事，松堪作大夫。荣光飘殿阁，虚籁合笙竽。庭狎仙翁鹿，池游县令凫。君心除健羡，扣寂入虚无。冈蹋翻星纪，章飞动帝枢。东皇提白日，北斗下玄都。骑吏裙皆紫，科车幰尽朱。地侯鞭社伯，海若跨天吴。雾喷雷公怒，烟扬灶鬼趋。投壶怜玉女，噀饭笑麻姑。果实经千岁，衣裳重六铢。琼杯传素液，金匕进雕胡。掌里承来露，盘中钓得鲈。菌生悲局促，柯烂觉须臾。稊米休言圣，醯鸡益伏愚。鼓鼙催瞑色，簪组缚微躯。遂别真徒侣，还来世路衢。题诗叹城郭，挥手谢妻孥。幸有桃源近，全家肯去无。
酒户年年减，山行渐渐难。欲终心懒慢，转恐兴阑姗。镜水波犹冷，稽峰雪尚残。不能辜物色，乍可怯春寒。远目伤千里，新年思万端。无人知此意，闲凭小栏干。
飒飒当轩竹，经霜不知寒。祇闻风击响，不知几千竿。
旧国经年别，关河万里思。题诗凭雁翼，望月想蛾眉。白发愁偏觉，归心梦独知。谁堪离乱处，掩泪向南枝。
凤楼春望好，宫阙一重重。上苑雨中树，终南霁后峰。落花行处遍，佳气晚来浓。喜见休明代，霓裳蹑道踪。
北极伫文昌，南宫晓拜郎。紫泥乘帝泽，银印佩天光。纬结三台侧，钩连四辅傍。佐商依傅说，仕汉笑冯唐。委佩摇秋色，峨冠带晚霜。自然符列象，千古耀岩廊。
陶令篱边菊，秋来色转佳。翠攒千片叶，金剪一枝花。蕊逐蜂须乱，英随蝶翅斜。带香飘绿绮，和酒上乌纱。散漫摇霜彩，娇妍漏日华。芳菲彭泽见，更称在谁家。
江上晚沈沈，烟波一望深。向来殊未至，何处拟相寻。柳结重重眼，萍翻寸寸心。暮山期共眺，寒渚待同临。北去鱼无信，南飞雁绝音。思君不可见，使我独愁吟。
不忿成故人，掩涕每盈巾。死生今有隔，相见永无因。
匣里残妆粉，留将与后人。黄泉无用处，恨作冢中尘。
有意怀男女，无情亦任君。欲知肠断处，明月照孤坟。
美景春堪赏，芳园白日斜。共看飞好鸟，复见落馀花。来往惊翻电，经过想散霞。雨馀飘处处，风送满家家。求友声初去，离枝色可嗟。从兹时节换，谁为惜年华。
旭日悬清景，微风在绿条。入松声不发，度柳影空摇。长养应潜变，扶疏每暗飘。有林时袅袅，无树渐萧萧。慢逐青烟散，轻和瑞气饶。丰年知有待，歌咏美唐尧。
罗浮多胜境，梦到固无因。知有长生药，谁为不死人。根虽盘地脉，势自倚天津。未便甘休去，须栖老此身。
寂寞人偏重，无心愧牡丹。秋风凋不得，流水泛应难。怪石从教遍，幽庭一任盘。若逢公子顾，重叠是朱栏。
可怜同百草，况负雪霜姿。歌舞地不尚，岁寒人自移。阶除添冷淡，毫末入思惟。尽道生云洞，谁知路崄巇。
金屑眼中翳，衣珠法上尘。己灵犹不重，佛视为何人？
摩尼不随色，色里勿摩尼。摩尼与众色，不合不分离。
一朵菡萏莲，两株青瘦柏。长向僧家庭，何劳问高格。
午醉醒来晚，无人梦自惊。夕阳如有意，长傍小窗明。
前山含远翠，罗列在窗中。尽日人不到，一尊谁与同。凉随莲叶雨，暑避柳条风。岂分长岑寂，明时有至公。
误饮覃怀酒，谁知滞去程。朝昏太行色，坐卧沁河声。白道穿秦甸，严鼙似戍城。邻鸡莫相促，游子自晨征。
求名如未遂，白首亦难归。送我尊前酒，典君身上衣。寒芜随楚尽，落叶渡淮稀。莫叹干时晚，前心岂便非。
故园终不住，剑鹤在扁舟。尽室无馀俸，还家得白头。钟催吴岫晓，月绕渭河流。曾是栖安邑，恩期异日酬。
地下无馀恨，人间得盛名。残篇续大雅，稚子托诸生。度日山空暮，缘溪鹤自鸣。难收故交意，寒笛一声声。
登车误相远，谈笑亦何因。路入潇湘树，书随巴蜀人。敛衣寒犯雪，倾箧病看春。莫负髫年志，清朝作献臣。
束书成远去，还计莫经春。倒箧唯求醉，登舟自笑贫。波移彭蠡月，树没汉陵人。试吏曾趋府，旌幢自可亲。
绝顶无烦暑，登临三伏中。深萝难透日，乔木更含风。山叠云霞际，川倾世界东。那知兹夕兴，不与古人同。
细声频断续，审听亦难分。髣髴应移处，从容却不闻。兰栖朝咽露，树隐暝吟云。莫遣乡愁起，吾怀祗是君。
文战偶未胜，无令移壮心。风尘辞帝里，舟楫到家林。过楚寒方尽，浮淮月正沈。持杯话来日，不听洞庭砧。
蜀路何迢递，怜君独去游。风烟连北虏，山水似东瓯。九折盘荒坂，重江绕汉州。临邛一壶酒，能遣长卿愁。
此地似乡国，堪为朝夕吟。云藏吴相庙，树引越山禽。潮落海人散，钟迟秋寺深。我来无旧识，谁见寂寥心。
知心似古人，岁久分弥亲。离别波涛阔，留连槐柳新。蟆陵寒贳酒，渔浦夜垂纶。自此星居后，音书岂厌频。
相逢未作期，相送定何之。不得长年少，那堪远别离。泛湖乘月早，践雪过山迟。永望多时立，翻如在梦思。
江流盘复直，浮棹出家林。商洛路犹远，山阳春已深。青云应有望，白发未相侵。才小知难荐，终劳许郭心。
卷箔群峰暮，萧条未掩关。江流嶓冢雨，路入汉家山。落叶欹眠后，孤砧倚望间。此情偏耐醉，难遣酒罍闲。
道路本无限，又应何处逢？流年莫虚掷，华发不相容。野渡波摇月，空城雨翳钟。此心随去马，迢递过千峰。
壮岁分深切，少年心正同。当闻千里去，难遣一尊空。翳烛蒹葭雨，吹帆橘柚风。明年见亲族，尽集在怀中。
寒山压镜心，此处是家林。梁燕窥春醉，岩猿学夜吟。云连平地起，月向白波沈。犹自闻钟角，栖身可在深。
愁吟与独行，何事不伤情。久立钓鱼处，唯闻啼鸟声。山蔬和草嫩，海树入篱生。吾在兹溪上，怀君恨不平。
长天接广泽，二气共含秋。举目无平地，何心恋直钩。孤钟鸣大岸，片月落中流。却忆鸱夷子，当时此泛舟。
志业不得力，到今犹苦吟。唫成五字句，用破一生心。世路屈声远，寒溪怨气深。前贤多晚达，莫怕鬓霜侵。
吟霜与卧云，此兴亦甘贫。吹箭落翠羽，垂丝牵锦鳞。满湖风撼月，半日雨藏春。却笑萦簪组，劳心字远人。
高低竹杂松，积翠复留风。路极阴溪里，寒生暑气中。闲云低覆草，片水静涵空。方见洋源牧，心侔造化功。
永怀难自问，此夕众愁兴。晓韵侵春角，寒光隔岁灯。心燃一寸火，泪结两行冰。煦育诚非远，阳和又欲升。
才子醉更逸，一吟倾一觞。支颐忍有得，摇笔便成章。王粲实可重，祢衡争不狂。何时应会面，梦里是潇湘。
定难在明略，何曾劳战争。飞书谕强寇，计日下重城。深雪移军夜，寒笳出塞情。苦心殊易老，新发早年生。
原上桑柘瘦，再来还见贫。沧州几年隐，白发一茎新。败叶平空堑，残阳满近邻。闲言说知己，半是学禅人。
寥寥落何处，一夜过胡天。送苦秋风外，吹愁白发边。望乡皆下泪，久戍尽休眠。寂寞空沙晓，开眸片月悬。
旧山长系念，终日卧边亭。道路知已远，梦魂空再经。秋泉凉好引，乳鹤静宜听。独上高楼望，蓬身且未宁。
江东寒近腊，野寺水天昏。无酒能消夜，随僧早闭门。照墙灯焰细，著瓦雨声繁。漂泊仍千里，清吟欲断魂。
举酒一相劝，逢春聊尽欢。羁游故交少，远别后期难。路上野花发，雨中青草寒。悠悠两都梦，小沛与长安。
为文通绝境，从宦及良辰。洛下知名早，腰边结绶新。且倾浮菊酒，聊拂染衣尘。独恨沧州侣，愁来别故人。
独乘骢马去，不并旅人还。中外名卿贵，田园高步闲。暮春经楚县，新月上淮山。道路空瞻望，轩车不敢攀。
成名年少日，就业圣人书。擢桂谁相比，籯金已不如。东城送归客，秋日待征车。若到清潭畔，儒风变里闾。
离堂千里客，归骑五陵人。路转函关晚，烟开上苑新。天涯将野服，阙下见乡亲。问得存亡事，裁诗寄海滨。
何时到故乡，归去佩铜章。亲友移家尽，闾阎百战伤。背关馀草木，出塞足风霜。遗老应相贺，知君不下堂。
莫辞还作吏，且喜速回车。留醉悲残岁，含情寄远书。共看衰老近，转觉宦名虚。遥想清溪畔，幽人得自如。
爱此栖心静，风尘路已赊。十馀茎野竹，一两树山花。绕石开泉细，穿萝引径斜。无人会幽意，来往在烟霞。
画角吹残月，寒声发戍楼。立霜嘶马怨，攒碛泣兵愁。燕雁鸣云畔，胡风冷草头。罢闻三会后，天迥晓星流。
烧火掩关坐，穷居客访稀。冻云愁暮色，寒日淡斜晖。穿牖竹风满，绕庭云叶飞。已嗟周一岁，羁寓尚何依。
早为千里别，况复是秋残。木叶怨先老，江云愁暮寒。交情如水淡，离酒泛杯宽。料想还家后，休吟行路难。
藕叶缀为衣，东西泣路岐。乡心日落后，身计酒醒时。触目多添感，凝情足所思。羁愁难尽遣，行坐一低眉。
度鸿惊睡醒，欹枕已三更。梦破寂寥思，灯残零落明。空窗闲月色，幽壁静虫声。况是离乡久，依然无限情。
入夜天西见，蛾眉冷素光。潭鱼惊钓落，云雁怯弓张。隐隐临珠箔，微微上粉墙。更怜三五夕，仙桂满轮芳。
就枕忽不寐，孤怀兴叹初。南谯收旧历，上苑绝来书。暝雪细声积，晨钟寒韵疏。侯门昔弹铗，曾共食江鱼。
寺处唯高僻，云生石枕前。静吟因得句，独夜不妨禅。窗接停猿树，岩飞浴鹤泉。相思有书札，俱倩猎人传。
造化有功力，平分归笔端。溪如冰后听，山似烧来看。立意雪髯出，支颐烟汗乾。世间从尔后，应觉致名难。
昔见初栽日，今逢成树时。存思心更感，绕看步还迟。蝶舞摇风蕊，莺啼含露枝。裴回不忍去，应与醉相宜。
幽独度遥夜，夜清神更闲。高风吹越树，细露湿湖山。月皎微吟后，钟鸣不寐间。如教累簪组，此兴岂相关。
登寺寻盘道，人烟远更微。石窗秋见海，山霭暮侵衣。众木随僧老，高泉尽日飞。谁能厌轩冕，来此便忘机。
声望去已远，门人无不知。义行相识处，贫过少年时。妨寐夜吟苦，爱闲身达迟。难求似君者，我去更逢谁。
芿草不停兽，因师山更灵。村林朝乞食，风雨夜开扃。井味兼松粉，云根着净瓶。尘劳如醉梦，对此暂能醒。
远别那无梦，重游自有期。半年乡信到，两地赤心知。坐久吟移调，更长砚结凘。文人才力薄，终怕阿戎欺。
幂幂复苍苍，微和傍早阳。前春寒已尽，待闰日犹长。柳变虽因雨，花迟岂为霜。自兹延圣历，谁不驻年光。
叠叶与高节，俱从毫末生。流传千古誉，研鍊十年情。向月本无影，临风疑有声。吾家钓台畔，似此两三茎。
平明方发尽，为待好风吹。不见移来日，先愁落去时。浓香薰叠叶，繁朵压卑枝。坐看皆终夕，游蜂似有期。
几生馀习在，时复作微吟。坐夏莓苔合，行禅桧柏深。入山成白首，学道是初心。心地不移变，徒云寒暑侵。
理论与妙用，皆从人外来。山河澄正气，雪月助宏才。傲世寄渔艇，藏名归酒杯。升沈在方寸，即恐起风雷。
至业是至宝，莫过心自知。时情如甚畅，天道即无私。入洛霜霰苦，离家兰菊衰。焚舟不回顾，薄暮又何之。
沧茫大荒外，风教即难知。连夜扬帆去，经年到岸迟。波涛含左界，星斗定东维。或有归风便，当为相见期。
日月昼夜转，年光难驻留。轩窗才过雨，枕簟即知秋。草际鸟行出，溪中虹影收。唯君壮心在，应笑卧沧洲。
一瞬即七里，箭驰犹是难。樯边走岚翠，枕底失风湍。但讶猿鸟定，不知霜月寒。前贤竟何益，此地误垂竿。
气象四时清，无人画得成。众山寒叠翠，两派绿分声。坐月何曾夜，听松不似晴。混元融结后，便有此溪名。
水木深不极，似将星汉连。中州唯此地，上界别无天。雪折停猿树，花藏浴鹤泉。师为终老意，日日复年年。
地气寒不畅，严风无定时。挑灯青烬少，呵笔尺书迟。白兔没已久，晨鸡僵未知。伫看开圣历，喧煦立为期。
未问移栽日，先愁落地时。疏中从间叶，密处莫烧枝。郢客教谁探，胡蜂是自知。周回两三步，常有醉乡期。
散拙亦自遂，粗将猿鸟同。飞泉高泻月，独树迥含风。果落盘盂上，云生箧笥中。未甘明圣日，终作钓渔翁。
儿童戏穿凿，咫尺见津涯。藓岸和纤草，松泉溅浅沙。光含半床月，影入一枝花。到此无醒日，当时有习家。
师为众人重，始得众人师。年到白头日，行如新戒时。瓶添放鱼涧，窗迥袅猿枝。此地堪终老，迷痴自不知。
风涛匝山寺，磬韵达渔船。此处别师久，远怀无信传。月华妨静烛，鸟语答幽禅。已见如如理，灰心应不然。
才高登上第，孝极殁庐茔。一命何无定，片言徒有声。故园花自发，新冢月初明。寂寞重泉里，岂知春物荣。
清规暂趋府，独立与谁亲。遂性无非酒，求闲却爱贫。林泉应入梦，印绶莫留人。王事闻多暇，吟来几首新。
俸禄三年后，程途一月间。舟中非客路，镜里是家山。密雪沾行袂，离杯变别颜。古人唯贺满，今挈解由还。
暮齿甘衰谢，逢人惜别离。青山前代业，老树此身移。买药将衣尽，寻方见字迟。如何镊残鬓，览镜变成丝。
得路到深寺，幽虚曾识名。藓浓阴砌古，烟起暮香生。曙月落松翠，石泉流梵声。闻僧说真理，烦恼自然轻。
问道远相访，无人觉路长。夜深回钓楫，月影出书床。蝉噪蓼花发，禽来山果香。多时欲归去，西望又斜阳。
坐来丛木大，谁见入岩年。多病长留药，无忧亦是禅。支床移片石，舂粟引高泉。尽愿求心法，逢谁即拟传。
乱山重复叠，何路访先生。岂料多才者，空垂不世名。闲曹犹得醉，薄俸亦胜耕。莫问吟诗石，年年芳草平。
去住如云鹤，飘然不可留。何山逢后夏，一食在孤舟。细雨莲塘晚，疏蝉橘岸秋。应怀旧溪月，夜过石窗流。
筚门惆怅内，时节暗来频。每见新正雪，长思故国春。云西斜去雁，江上未归人。又一年为客，何媒得到秦。
寂寂永宫里，天师朝礼声。步虚闻一曲，浑欲到三清。瑞草秋风起，仙阶夜月明。多年远尘意，此地欲铺平。
双扉桧下开，寄宿石房苔。幡北灯花动，城西雪霰来。收棋想云梦，罢茗议天台。同忆前年腊，师初白阁回。
凉霄烟霭外，三五玉蟾秋。列野星辰正，当空鬼魅愁。泉澄寒魄莹，露滴冷光浮。未折青青桂，吟看不忍休。
摇曳惹风吹，临堤软胜丝。态浓谁为识，力弱自难持。学舞枝翻袖，呈妆叶展眉。如何一攀折，怀友又题诗。
受诏从华省，开旗发帝州。野烟新驿曙，残照古山秋。树势连巴没，江声入楚流。唯应化行后，吟句上闲楼。
遥遥去舸新，浸郭苇兼蘋。树列巢滩鹤，乡多钓浦人。虹分阳羡雨，浪隔广陵春。知竟三年秩，琴书外是贫。
趍世非身事，山中适性情。野花多异色，幽鸟少凡声。树影搜凉卧，苔光破碧行。闲寻采药处，仙路渐分明。
绝顶空王宅，香风满薜萝。地高春色晚，天近日光多。流水随寒玉，遥峰拥翠波。前山有丹凤，云外一声过。
投閒犹自喜，古刹剡东寻。祗树随僧老，龙溪绕岸深。楼高春色晚，天近日光阴。共笑家声旧，何时解盍簪。
易觉春光老，难消夏昼长。问囚伤道气，嚼句疗饥肠。殿古苔痕涩，坛高松桧凉。黄冠谁可语，试与辩亡羊。
莫问终休否，林中事已成。盘餐怜火种，岁计付刀耕。掬水皆花气，听松似雨声。书空翘足卧，避险侧身行。果傍闲轩落，蒲连湿岸生。禅生知见理，妻子笑无名。更拟教诗苦，何曾待酒清。石溪鱼不大，月树鹊多惊。砌下通樵路，窗间见县城。云山任重叠，难隔故交情。
指画应心成，周回气象清。床前沙鸟语，案下锦鳞惊。细柳风吹旋，新荷露压倾。微芳缘岸落，迸笋入波生。舴艋舟中醉，莓苔径上行。高人莫归去，此处胜蓬瀛。
樵猎两三户，凋疏是近邻。风雷前壑雨，花木后岩春。文字不得力，桑麻难救贫。山禽欺稚子，夜犬吠渔人。未必圣明代，长将云水亲。知音不延荐，何路出泥尘。
冶长倦缧绁，韩安叹死灰。始验山中木，方知贵不材。
万里求文教，王春怆别离。未传不住相，归集祖行诗。举笔论蕃意，焚香问汉仪。莫言沧海阔，杯度自应知。
水马为妻婿，不久下泉乡。命里妨头妻，再得口天娘。
嵯峨山上石，岁岁色长新。若使尽成宝，谁为知己人。
八神扶玉辇，六羽警瑶溪。戒道伊川北，通津涧水西。御图开洛匮，刻石与天齐。瑞日波中上，仙禽雾里低。微臣矫羽翮，抃舞接鸾鹥。
胚浑何时结，嵌空此日成。掀蹲龙虎斗，挟怪鬼神惊。带雨新水静，轻敲碎玉鸣。搀叉锋刃簇，缕络钓丝萦。近水摇奇冷，依松助澹清。通身鳞甲隐，透穴洞天明。丑凸隆胡准，深凹刻兕觥。雷风疑欲变，阴黑讶将行。噤㾕微寒早，轮囷数片横。地祇愁垫压，鳌足困支撑。珍重姑苏守，相怜懒慢情。为探湖里物，不怕浪中鲸。利涉馀千里，山河仅百程。池塘初展见，金玉自凡轻。侧眩魂犹悚，周观意渐平。似逢三益友，如对十年兄。旺兴添魔力，消烦破宿酲。媲人当绮皓，视秩即公卿。念此园林宝，还须别识精。诗仙有刘白，为汝数逢迎。
危楼送远目，信美奈乡情。转岸孤舟疾，衔山落照明。萧条看草色，惆怅认江声。谁会登临恨，从军白发生。
践胜寻良会，乘春玩物华。还随张放友，来向石崇家。止水分岩镜，闲庭枕浦沙。未极林泉赏，参差落照斜。
握图开万宇，属圣启千年。骊阜疏缇骑，惊鸿映綵旃。玉霜鸣凤野，金阵藻龙川。祥烟聚危岫，德水溢飞泉。停舆兴睿览，还举大风篇。
芝廛光分野，蓬阙盛规模。碧坛清桂阈，丹洞肃松枢。玉笈三山记，金箱五岳图。苍虬不可得，空望白云衢。
关山凌旦开，石路无尘埃。白马高谭去，青牛真气来。重门临巨壑，连栋起崇隈。即今扬策度，非是弃繻回。
百年怀土望，千里倦游情。高低寻戍道，远近听泉声。涧叶才分色，山花不辨名。羁心何处尽？风急暮猿清。
穷途非所恨，虚室自相依。城阙居年满，琴尊俗事稀。开襟方未已，分袂忽多违。东岩富松竹，岁暮幸同归。
征骖临野次，别袂惨江垂。川霁浮烟敛，山明落照移。鹰风凋晚叶，蝉露泣秋枝。亭皋分远望，延想间云涯。
下驿穷交日，昌亭旅食年。相知何用早，怀抱即依然。浦楼低晚照，乡路隔风烟。去去如何道，长安在日边。
东园垂柳径，西堰落花津。物色连三月，风光绝四邻。鸟飞村觉曙，鱼戏水知春。初晴山院里，何处染嚣尘。
烟霞春旦赏，松竹故年心。断山疑画障，县溜泻鸣琴。草遍南亭合，花开北院深。闲居饶酒赋，随兴欲抽簪。
莲座神容俨，松崖圣趾馀。年长金迹浅，地久石文疏。颓华临曲磴，倾影赴前除。共嗟陵谷远，俄视化城虚。
金坛疏俗宇，玉洞侣仙群。花枝栖晚露，峰叶度晴云。斜照移山影，回沙拥籀文。琴尊方待兴，竹树已迎曛。
玉架残书隐，金坛旧迹迷。牵花寻紫涧，步叶下清溪。琼浆犹类乳，石髓尚如泥。自能成羽翼，何必仰云梯。
别路馀千里，深恩重百年。正悲西候日，更动北梁篇。野色笼寒雾，山光敛暮烟。终知难再奉，怀德自潸然。
上巳年光促，中川兴绪遥。绿齐山叶满，红泄片花销。泉声喧后涧，虹影照前桥。遽悲春望远，江路积波潮。
晨征犯烟磴，夕憩在云关。晚风清近壑，新月照澄湾。郊童樵唱返，津叟钓歌还。客行无与晤，赖此释愁颜。
客心悬陇路，游子倦江干。槿丰朝砌静，筱密夜窗寒。琴声销别恨，风景驻离欢。宁觉山川远，悠悠旅思难。
饬装侵晓月，奔策候残星。危阁寻丹障，回梁属翠屏。云间迷树影，雾里失峰形。复此凉飙至，空山飞夜萤。
侵星违旅馆，乘月戒征俦。复嶂迷晴色，虚岩辨暗流。猿吟山漏晓，萤散野风秋。故人渺何际，乡关云雾浮。
津涂临巨壑，村宇架危岑。堰绝滩声隐，风交树影深。江童暮理楫，山女夜调砧。此时故乡远，宁知游子心。
兰阶霜候早，松露穸台深。魄散珠胎没，芳销玉树沈。露文晞宿草，烟照惨平林。芝焚空叹息，流恨满籯金。
九日郊原望，平野遍霜威。兰气添新酌，花香染别衣。九秋良会少，千里故人稀。今日龙山外，当忆雁书归。
碧瓦烟笼翠，朱门映日开。万邦金作栋，千片玉堆阶。帝重亲书额，臣钦相篆碑。真心扶社稷，风雨应时来。
宝鸡辞旧役，仙凤历遗墟。去此近城阙，青山明月初。
客心千里倦，春事一朝归。还伤北园里，重见落花飞。
抱琴开野室，携酒对情人。林塘花月下，别似一家春。
山中兰叶径，城外李桃园。岂知人事静，不觉鸟声喧。
客念纷无极，春泪倍成行。今朝花树下，不觉恋年光。
山泉两处晚，花柳一园春。还持千日醉，共作百年人。
丘壑经涂赏，花柳遇时春。相逢今不醉，物色自轻人。
物外山川近，晴初景霭新。芳郊花柳遍，何处不宜春。
缀叶归烟晚，乘花落照春。边城琴酒处，俱是越乡人。
野烟含夕渚，山月照秋林。还将中散兴，来偶步兵琴。
泛泛东流水，飞飞北上尘。归骖将别棹，俱是倦游人。
久客逢馀闰，他乡别故人。自然堪下泪，谁忍望征尘。
江上风烟积，山幽云雾多。送君南浦外，还望将如何。
桂轺虽不驻，兰筵幸未开。林塘风月赏，还待故人来。
霜华净天末，雾色笼江际。客子常畏人，何为久留滞。
野客思茅宇，山人爱竹林。琴尊唯待处，风月自相寻。
小径偏宜草，空庭不厌花。平生诗与酒，自得会仙家。
乱竹开三径，飞花满四邻。从来扬子宅，别有尚玄人。
风筵调桂轸，月径引藤杯。直当花院里，书斋望晓开。
江旷春潮白，山长晓岫青。他乡临睨极，花柳映边亭。
桂密岩花白，梨疏林叶红。江皋寒望尽，归念断征篷。
久别侵怀抱，他乡变容色。月下调鸣琴，相思此何极。
云间征思断，月下归愁切。鸿雁西南飞，如何故人别。
朝朝翠山下，夜夜苍江曲。复此遥相思，清尊湛芳绿。
观阙长安近，江山蜀路赊。客行朝复夕，无处是乡家。
帝里金茎去，扶风石柱来。山川殊未已，行路方悠哉。
弭棹凌奔壑，低鞭蹑峻岐。江涛出岸险，峰磴入云危。溜急船文乱，岩斜骑影移。水烟笼翠渚，山照落丹崖。风生蘋浦叶，露泣竹潭枝。泛水虽云美，劳歌谁复知。
彭泽官初去，河阳赋始传。田园归旧国，诗酒间长筵。列室窥丹洞，分楼瞰紫烟。萦回亘津渡，出没控郊廛。凤琴调上客，龙辔俨群仙。松石偏宜古，藤萝不记年。重檐交密树，复磴拥危泉。抗石晞南岭，乘沙眇北川。傅岩来筑处，磻溪入钓前。日斜真趣远，幽思梦凉蝉。
石图分帝宇，银牒洞灵宫。回丹萦岫室，复翠上岩栊。雾浓金灶静，云暗玉坛空。野花常捧露，山叶自吟风。林泉明月在，诗酒故人同。待余逢石髓，从尔命飞鸿。
源水终无路，山阿若有人。驱羊先动石，走兔欲投巾。洞晚秋泉冷，岩朝古树新。峰斜连鸟翅，磴叠上鱼鳞。化鹤千龄早，元龟六代春。浮云今可驾，沧海自成尘。
振翮凌霜吹，正月伫天浔。回镳凌翠壑，飞轸控青岑。岩深灵灶没，涧毁石渠沈。宫阙云间近，江山物外临。玉坛栖暮夜，珠洞结秋阴。萧萧离俗影，扰扰望乡心。谁意山游好，屡伤人事侵。
上序披林馆，中京视物华。竹窗低露叶，梅径起风花。景落春台雾，池侵旧渚沙。绮筵歌吹晚，暮雨泛香车。
丽景斜中峤，晴华泛晚春。琴声抽楚雪，歌曲下梁尘。倾盖雕炎远，班荆密契新。方承绮筵暮，烟上洛桥津。
语别意凄凄，零陵湘水西。佳人金谷返，爱子洞庭迷。旧馆逢花发，他山值鸟啼。江天千里望，谁见绿蘋齐。
五载朝天子，三湘逢旧僚。扁舟方辍棹，清论遂终朝。远树烟间没，长江地际遥。帝城驰梦想，归帆满风飙。
春山临远壑，水木自幽清。夙昔怀微尚，兹焉一放情。云间听弄鸟，烟上摘初英。地僻方无闷，逾知道思精。
谁道零陵守，东过此地游。友僚同省阁，昆弟接荆州。我逐江潭雁，君随海上鸥。屡伤神气阻，久别鬓毛秋。疑岭春应遍，阳台雨欲收。主人情未尽，高驾少淹留。
金殿忝陪贤，琼羞忽降天。鼎罗仙掖里，觞拜琐闱前。院逼青霄路，厨和紫禁烟。酒酣空忭舞，何以荅昌年。
客路青山外，行舟绿水前。潮平两岸阔，风正一帆悬。海日生残夜，江春入旧年。乡书何处达，归雁洛阳边。
耿耿曙河微，神仙此夜稀。今年七月闰，应得两回归。
苏台忆季常，飞棹历江乡。持此功曹掾，初离华省郎。贵门生礼乐，明代秉文章。嘉郡位先进，鸿儒名重扬。爰从姻娅贬，岂失忠信防。万里行骥足，十年暌凤翔。回迁翊元圣，入拜伫惟良。别业对南浦，群书满北堂。意深投辖盛，才重接筵光。陋学叨铅简，弱龄许翰场。神驰劳旧国，颜展别殊方。际晓杂氛散，残春众物芳。烟和疏树满，雨续小溪长。旅拙感成慰，通贤顾不忘。从来琴曲罢，开匣为君张。
圣主万年兴，贤臣数载升。古灵传岳秀，宏量禀川澄。畿甸举长策，风霜秉直绳。出车遥俗震，登阁满朝称。赋简流亡辑，农安政理凭。还家新长幼，巡垄旧沟塍。忠梗大勋立，寰瀛堕业惩。焚香兼御史，悬镜委中丞。旟隼当朝立，台骢发郡乘。司徒汉家重，国典颍川徵。云路俄平入，台阶忽上凌。秉钧调造化，宣綍慰黎烝。金省方秋作，瑶轩直夜凭。中书赠陈准，右相简王陵。三杰贤更穆，百僚欢且兢。摇怀及宾友，计曲辨淄渑。阊阖暝阴散，钩陈爽气凝。月深宫树转，河近禁楼冰。卑吏夙驱策，微涓效斗升。望麾宵继火，书板曙怀蒸。彼此虽流盼，规模转服膺。惠将霄汉隔，劳或岁时矜。位重恩宁滥，才轻慑不胜。林峦甘独往，疵贱苦相仍。敢忘衔花雀，思同附骥蝇。平生逐鸟雀，何日嗣苍鹰。
明代资多士，儒林得异才。书从金殿出，人向玉墀来。词学张平子，风仪褚彦回。崇仪希上德，近侍接元台。曩契心期早，今游宴赏陪。屡迁君擢桂，分尉我从梅。忽遇乘轺客，云倾构厦材。泣为洹水化，叹作泰山颓。冀善初将慰，寻言半始猜。位联情易感，交密痛难裁。远日寒旌暗，长风古挽哀。寰中无旧业，行处有新苔。反哭魂犹寄，终丧子尚孩。葬田门吏给，坟木路人栽。遽泄悲成往，俄传宠令回。玄经贻石室，朱绂耀泉台。地古春长闭，天明夜不开。登山一临哭，挥泪满蒿莱。
圣德超千古，皇风扇九围。天回万象出，驾动六龙飞。淑气来黄道，祥云覆紫微。太平多扈从，文物有光辉。
凤皇所宿处，月映孤桐寒。槁叶零落尽，空柯苍翠残。虚心谁能见，直影非无端。响发调尚苦，清商劳一弹。
晋水千庐合，汾桥万国从。开唐天业盛，入沛圣恩浓。下辇回三象，题碑任六龙。睿明悬日月，千岁此时逢。
白露伤草木，山风吹夜寒。遥林梦亲友，高兴发云端。郭外秋声急，城边月色残。瑶琴多远思，更为客中弹。
秋雾连云白，归心浦溆悬。津人空守缆，村馆复临川。篷隔苍茫雨，波连演漾田。孤舟未得济，入梦在何年。
楼头广陵近，九月在南徐。秋色明海县，寒烟生里闾。夜帆归楚客，昨日度江书。为问易名叟，垂纶不见鱼。
物化同枯木，希夷明月珠。本来生灭尽，何者是虚无。一坐看如故，千龄独向隅。至人非别有，方外不应殊。
中峰青苔壁，一点云生时。岂意石堂里，得逢焦鍊师。炉香净琴案，松影闲瑶墀。拜受长年药，翩翻西海期。
晋阳寒食地，风俗旧来传。雨灭龙蛇火，春生鸿雁天。泣多流水涨，歌发舞云旋。西见之推庙，空为人所怜。
桑叶下墟落，鹍鸡鸣渚田。物情每衰极，吾道方渊然。
腰镰欲何之，东园刈秋韭。世事不复论，悲歌和樵叟。
开门望长川，薄暮见渔者。借问白头翁，垂纶几年也。
棕榈花满院，苔藓入闲房。彼此名言绝，空中闻异香。
双峰褐衣久，一磬白眉长。谁识野人意，徒看春草芳。
枫林已愁暮，楚水复堪悲。别后冷山月，清猿无断时。
诸侯分楚郡，饮饯五溪春。山水清晖远，俱怜一逐臣。
客心仍在楚，江馆复临湘。别意猿鸟外，天寒桂水长。
土德三元正，尧心万国同。汾阴备冬礼，长乐应和风。赐庆垂天泽，流欢旧渚宫。楼台生海上，箫鼓出天中。雾晓筵初接，宵长曲未终。雨随青幕合，月照舞罗空。玉陛分朝列，文章发圣聪。愚臣忝书赋，歌咏颂丝桐。
本来清净所，竹树引幽阴。檐外含山翠，人间出世心。圆通无有象，圣境不能侵。真是吾兄法，何妨友弟深。天香自然会，灵异识钟音。
未极人心畅，如何帝道明。仍嫌酺宴促，复宠乐游行。陆海披珍藏，天河直斗城。四关青霭合，数处白云生。饪餗调元气，歌钟溢雅声。空惭尧舜日，至德杳难名。
东堂起集贤，贵得从神仙。首命台阶老，将崇御府员。送人锵玉佩，中使拂琼筵。和乐薰风解，湛恩时雨连。长材成磊落，短翮强翩翾。徒仰蓬莱地，何阶不让缘。
紫绶尚书印，朱軿丞相车。登朝身许国，出阃将辞家。不惮炎蒸苦，亲尝走集赊。选徒军有政，誓卒尔无哗。帝乐风初起，王城日半斜。宠行流圣作，寅饯照台华。骑历河南树，旌摇塞北沙。荣怀应尽服，严杀已先加。业峻灵祇保，功成道路嗟。宁如凿空使，远致石榴花。
古木卧平沙，摧残岁月赊。有根横水石，无叶拂烟霞。春至苔为叶，冬来雪作花。不逢星汉使，谁辨是灵槎。
昔予从不调，经岁旅淮源。念尔长相失，何时返故园。寄书迷处所，分袂隔凉温。远道俱为客，他乡共在原。归情春伴雁，愁泣夜随猿。愧见高堂上，朝朝独倚门。
建礼含香处，重城待漏臣。徐闻传凤诏，晓唱辨鸡人。银箭残将尽，铜壶漏更新。催筹当午夜，移刻及三辰。杳杳从天远，泠泠出禁频。直疑残漏曙，肃肃对钩陈。
帝城风日好，况复建平家。玉枕双纹簟，金盘五色瓜。山中无鲁酒，松下饭胡麻。莫厌田家苦，归期远复赊。
林中空寂舍，阶下终南山。高卧一床上，回看六合间。浮云几处灭，飞鸟何时还？问义天人接，无心世界闲。谁知大隐者，兄弟自追攀。
送君尽惆怅，复送何人归。几日同携手，一朝先拂衣。东山有茅屋，幸为埽荆扉。当亦谢官去，岂令心事违。
解印归田里，贤哉此丈夫。少年曾任侠，晚节更为儒。遁迹东山下，因家沧海隅。已闻能狎鸟，余欲共乘桴。
宝剑千金装，登君白玉堂。身为平原客，家有邯郸娼。使气公卿坐，论心游侠场。中年不得意，谢病客游梁。
侍从有邹枚，琼筵就水开。言陪柏梁宴，新下建章来。对酒山河满，移舟草树回。天文同丽日，驻景惜行杯。
座客香貂满，宫娃绮幔张。涧花轻粉色，山月少灯光。积翠纱窗暗，飞泉绣户凉。还将歌舞出，归路莫愁长。
柳暗百花明，春深五凤城。城乌睥睨晓，宫井辘轳声。方朔金门侍，班姬玉辇迎。仍闻遣方士，东海访蓬瀛。
云馆接天居，霓裳侍玉除。春池百子外，芳树万年馀。洞有仙人箓，山藏太史书。君恩深汉帝，且莫上空虚。
高楼月似霜，秋夜郁金堂。对坐弹卢女，同看舞凤凰。少儿多送酒，小玉更焚香。结束平阳骑，明朝入建章。
公门暇日少，穷巷故人稀。偶值乘篮舆，非关避白衣。不知炊黍谷，谁解埽荆扉。君但倾茶碗，无妨骑马归。
野巾传惠好，兹贶重兼金。嘉此幽栖物，能齐隐吏心。早朝方暂挂，晚沐复来簪。坐觉嚣尘远，思君共入林。
闻道皇华使，方随皂盖臣。封章通左语，冠冕化文身。树色分扬子，潮声满富春。遥知辨璧吏，恩到泣珠人。
忽解羊头削，聊驰熊首轓。扬舲发夏口，按节向吴门。帆映丹阳郭，枫攒赤岸村。百村多候吏，露冕一何尊。
宁亲为令子，似舅即贤甥。别路经花县，还乡入锦城。山临青塞断，江向白云平。献赋何时至，明君忆长卿。
单车曾出塞，报国敢邀勋。见逐张征虏，今思霍冠军。沙平连白雪，蓬卷入黄云。慷慨倚长剑，高歌一送君。
握手一相送，心悲安可论。秋风正萧索，客散孟尝门。故驿通槐里，长亭下槿原。征西旧旌节，从此向河源。
先生何处去，王屋访茅君。别妇留丹诀，驱鸡入白云。人间若剩住，天上复离群。当作辽城鹤，仙歌使尔闻。
言从石菌阁，新下穆陵关。独向池阳去，白云留故山。绽衣秋日里，洗钵古松间。一施传心法，唯将戒定还。
草色日向好，桃源人去稀。手持平子赋，目送老莱衣。每候山樱发，时同海燕归。今年寒食酒，应是返柴扉。
宛洛有风尘，君行多苦辛。四愁连汉水，百口寄随人。槐色阴清昼，杨花惹暮春。朝端肯相送，天子绣衣臣。
送君从此去，转觉故人稀。徒御犹回首，田园方掩扉。出门当旅食，中路授寒衣。江汉风流地，游人何岁归。
已恨亲皆远，谁怜友复稀。君王未西顾，游宦尽东归。塞迥山河净，天长云树微。方同菊花节，相待洛阳扉。
遥思葭菼际，寥落楚人行。高鸟长淮水，平芜故郢城。使车听雉乳，县鼓应鸡鸣。若见州从事，无嫌手板迎。
少年何处去，负米上铜梁。借问阿戎父，知为童子郎。鱼笺请诗赋，橦布作衣裳。薏苡扶衰病，归来幸可将。
万里春应尽，三江雁亦稀。连天汉水广，孤客郢城归。郧国稻苗秀，楚人菰米肥。悬知倚门望，遥识老莱衣。
南国有归舟，荆门溯上流。苍茫葭菼外，云水与昭丘。樯带城乌去，江连暮雨愁。猿声不可听，莫待楚山秋。
横吹杂繁笳，边风捲塞沙。还闻田司马，更逐李轻车。蒲类成秦地，莎车属汉家。当令犬戎国，朝聘学昆邪。
郊外谁相送，夫君道术亲。书生邹鲁客，才子洛阳人。祖席依寒草，行车起暮尘。山川何寂寞，长望泪沾巾。
南陌去悠悠，东郊不少留。同怀扇枕恋，独念倚门愁。路绕天山雪，家临海树秋。鲁连功未报，且莫蹈沧洲。
主人能爱客，终日有逢迎。贳得新丰酒，复闻秦女筝。柳条疏客舍，槐叶下秋城。语笑且为乐，吾将达此生。
世上皆如梦，狂来止自歌。问年松树老，有地竹林多。药倩韩康卖，门容尚子过。翻嫌枕席上，无那白云何。
画楼吹笛妓，金碗酒家胡。锦石称贞女，青松学大夫。脱貂贳桂醑，射雁与山厨。闻道高阳会，愚公谷正愚。
岩壑转微径，云林隐法堂。羽人飞奏乐，天女跪焚香。竹外峰偏曙，藤阴水更凉。欲知禅坐久，行路长春芳。
龙钟一老翁，徐步谒禅宫。欲问义心义，遥知空病空。山河天眼里，世界法身中。莫怪销炎热，能生大地风。
门前洛阳客，下马拂征衣。不枉故人驾，平生多掩扉。行人返深巷，积雪带馀晖。早岁同袍者，高车何处归。
促织鸣已急，轻衣行向重。寒灯坐高馆，秋雨闻疏钟。白法调狂象，玄言问老龙。何人顾蓬径，空愧求羊踪。
纱帽乌皮几，闲居懒赋诗。门看五柳识，年算六身知。灵寿君王赐，彫胡弟子炊。空劳酒食馔，持底解人颐。
丽日照残春，初晴草木新。床前磨镜客，树下灌园人。五马惊穷巷，双童逐老身。中厨办粗饭，当恕阮家贫。
幽寻得此地，讵有一人曾。大壑随阶转，群山入户登。庖厨出深竹，印绶隔垂藤。即事辞轩冕，谁云病未能。
寂寞掩柴扉，苍茫对落晖。鹤巢松树遍，人访荜门稀。绿竹含新粉，红莲落故衣。渡头烟火起，处处采菱归。
屏居淇水上，东野旷无山。日隐桑柘外，河明闾井间。牧童望村去，猎犬随人还。静者亦何事，荆扉乘昼关。
野老才三户，边村少四邻。婆娑依里社，箫鼓赛田神。洒酒浇刍狗，焚香拜木人。女巫纷屡舞，罗袜自生尘。
风劲角弓鸣，将军猎渭城。草枯鹰眼疾，雪尽马蹄轻。忽过新丰市，还归细柳营。回看射雕处，千里暮云平。
好读高僧传，时看辟谷方。鸠形将刻杖，龟壳用支床。柳色春山映，梨花夕鸟藏。北窗桃李下，闲坐但焚香。
秋空自明迥，况复远人间。畅以沙际鹤，兼之云外山。澄波澹将夕，清月皓方闲。此夜任孤棹，夷犹殊未还。
逆旅逢佳节，征帆未可前。窗临汴河水，门渡楚人船。鸡犬散墟落，桑榆荫远田。所居人不见，枕席生云烟。
新妆可怜色，落日卷罗帷。炉气清珍簟，墙阴上玉墀。春虫飞网户，暮雀隐花枝。向晚多愁思，闲窗桃李时。
怜尔解临池，渠爷未学诗。老夫何足似，弊宅倘因之。芦笋穿荷叶，菱花罥雁儿。郗公不易胜，莫著外家欺。
春树绕宫墙，宫莺啭曙光。忽惊啼暂断，移处弄还长。隐叶栖承露，攀花出未央。游人未应返，为此始思乡。
双燕初命子，五桃新作花。王昌是东舍，宋玉次西家。小小能织绮，时时出浣纱。亲劳使君问，南陌驻香车。
愚谷与谁去，唯将黎子同。非须一处住，不那两心空。宁问春将夏，谁论西复东。不知吾与子，若个是愚公。
吾家愚谷里，此谷本来平。虽则行无迹，还能响应声。不随云色暗，只待日光明。缘底名愚谷，都由愚所成。
借问愚公谷，与君聊一寻。不寻翻到谷，此谷不离心。行处曾无险，看时岂有深。寄言尘世客，何处欲归临。
行行西陌返，驻幰问车公。挟毂双官骑，应门五尺僮。老年如塞北，强起离墙东。为报壶丘子，来人道姓蒙。
古墓成苍岭，幽宫象紫台。星辰七曜隔，河汉九泉开。有海人宁渡，无春雁不回。更闻松韵切，疑是大夫哀。
何悟藏环早，才知拜璧年。翀天王子去，对日圣君怜。树转宫犹出，笳悲马不前。虽蒙绝驰道，京兆别开阡。
兰殿新恩切，椒宫夕临幽。白云随凤管，明月在龙楼。人向青山哭，天临渭水愁。鸡鸣常问膳，今恨玉京留。
骑吹凌霜发，旌旗夹路陈。凯容金节护，册命玉符新。傅母悲香褓，君家拥画轮。射熊今梦帝，秤象问何人。
苍舒留帝宠，子晋有仙才。五岁过人智，三天使鹤催。心悲阳禄馆，目断望思台。若道长安近，何为更不来。
西望昆池阔，东瞻下杜平。山朝豫章馆，树转凤凰城。五校连旗色，千门叠鼓声。金环如有验，还向画堂生。
功德冠群英，弥纶有大名。轩皇用风后，傅说是星精。就第优遗老，来朝诏不名。留侯常辟谷，何苦不长生。
谋猷为相国，翊戴奉宸舆。剑履升前殿，貂蝉托后车。齐侯疏土宇，汉室赖图书。僻处留田宅，仍才十顷馀。
旧里趋庭日，新年置酒辰。闻诗鸾渚客，献赋凤楼人。北首辞明主，东堂哭大臣。犹思御朱辂，不惜污车茵。
久践中台座，终登上将坛。谁言断车骑，空忆盛衣冠。风日咸阳惨，笳箫渭水寒。无人当便阙，应罢太师官。
天上去西征，云中护北平。生擒白马将，连破黑雕城。忽见刍灵苦，徒闻竹使荣。空留左氏传，谁继卜商名。
返葬金符守，同归石窌妻。卷衣悲画翟，持翣待鸣鸡。容卫都人惨，山川驷马嘶。犹闻陇上客，相对哭征西。
涂刍去国门，秘器出东园。太守留金印，夫人罢锦轩。旌旗转衰木，箫鼓上寒原。坟树应西靡，长思魏阙恩。
锦衣馀翟茀，绣毂罢鱼轩。淑女诗长在，夫人法尚存。凝笳随晓旆，行哭向秋原。归去将何见，谁能返戟门。
莫以今时宠，能忘旧日恩。看花满眼泪，不共楚王言。
玉窗萤影度，金殿人声绝。秋夜守罗帷，孤灯耿不灭。
宫殿生秋草，君王恩幸疏。那堪闻凤吹，门外度金舆。
怪来妆阁闭，朝下不相迎。总向春园里，花间笑语声。
檀栾映空曲，青翠漾涟漪。暗入商山路，樵人不可知。
结实红且绿，复如花更开。山中傥留客，置此芙蓉杯。
仄径荫宫槐，幽阴多绿苔。应门但迎埽，畏有山僧来。
轻舸迎上客，悠悠湖上来。当轩对尊酒，四面芙蓉开。
分行接绮树，倒影入清漪。不学御沟上，春风伤别离。
桂尊迎帝子，杜若赠佳人。椒浆奠瑶席，欲下云中君。
日日采莲去，洲长多暮归。弄篙莫溅水，畏湿红莲衣。
山中多法侣，禅诵自为群。城郭遥相望，唯应见白云。
猿吟一何苦，愁朝复悲夕。莫作巫峡声，肠断秋江客。
与君青眼客，共有白云心。不相东山去，日令春草深。
依迟动车马，惆怅出松萝。忍别青山去，其如绿水何。
君家云母障，时向野庭开。自有山泉入，非因采画来。
绿艳闲且静，红衣浅复深。花心愁欲断，春色岂知心。
闲洒阶边草，轻随箔外风。黄莺弄不足，衔入未央宫。
安得舍罗网，拂衣辞世喧。悠然策藜杖，归向桃花源。
朱实山下开，清香寒更发。幸与丛桂花，窗前向秋月。
故人不可见，汉水日东流。借问襄阳老，江山空蔡州。
相看不忍发，惨淡暮潮平。语罢更携手，月明洲渚生。
张弟五车书，读书仍隐居。染翰过草圣，赋诗轻子虚。闭门二室下，隐居十年馀。宛是野人野，时从渔父渔。秋风自萧索，五柳高且疏。望此去人世，渡水向吾庐。岁晏同携手，只应君与予。
设罝守毚兔，垂钓伺游鳞。此是安口腹，非关慕隐沦。吾生好清净，蔬食去情尘。今子方豪荡，思为鼎食人。我家南山下，动息自遗身。入鸟不相乱，见兽皆相亲。云霞成伴侣，虚白侍衣巾。何事须夫子，邀予谷口真。
一兴微尘念，横有朝露身。如是睹阴界，何方置我人。碍有固为主，趣空宁舍宾。洗心讵悬解，悟道正迷津。因爱果生病，从贪始觉贫。色声非彼妄，浮幻即吾真。四达竟何遣，万殊安可尘。胡生但高枕，寂寞与谁邻。战胜不谋食，理齐甘负薪。予若未始异，讵论疏与亲。
浮空徒漫漫，汎有定悠悠。无乘及乘者，所谓智人舟。讵舍贫病域，不疲生死流。无烦君喻马，任以我为牛。植福祠迦叶，求仁笑孔丘。何津不鼓棹，何路不摧辀。念此闻思者，胡为多阻修。空虚花聚散，烦恼树稀稠。灭相成无记，生心坐有求。降吴复归蜀，不到莫相尤。
郊居杜陵下，永日同携手。仁里霭川阳，平原见峰首。园庐鸣春鸠，林薄媚新柳。上卿始登席，故老前为寿。临当游南陂，约略执杯酒。归欤绌微官，惆怅心自咎。
幸忝君子顾，遂陪尘外踪。闲花满岩谷，瀑水映杉松。啼鸟忽临涧，归云时抱峰。良游盛簪绂，继迹多夔龙。讵枉青门道，胡闻长乐钟。清晨去朝谒，车马何从容。
昔余栖遁日，之子烟霞邻。共携松叶酒，俱篸竹皮巾。攀林遍岩洞，采药无冬春。谬以道门子，徵为骖御臣。常恐丹液就，先我紫阳宾。夭促万涂尽，哀伤百虑新。迹峻不容俗，才多反累真。泣对双泉水，还山无主人。
城下沧江水，江边黄鹤楼。朱阑将粉堞，江水映悠悠。铙吹发夏口，使君居上头。郭门隐枫岸，候吏趋芦洲。何异临川郡，还劳康乐侯。
明君梦帝先，宝命上齐天。秦后徒闻乐，周王耻卜年。玉京移大像，金箓会群仙。承露调天供，临空敞御筵。斗回迎寿酒，山近起炉烟。愿奉无为化，斋心学自然。
故事修春禊，新宫展豫游。明君移凤辇，太子出龙楼。赋掩陈王作，杯如洛水流。金人来捧剑，画鹢去回舟。苑树浮宫阙，天池照冕旒。宸章在云表，垂象满皇州。
长乐青门外，宜春小苑东。楼开万井上，辇过百花中。画鹢移仙妓，金貂列上公。清歌邀落日，妙舞向春风。渭水明秦甸，黄山入汉宫。君王来祓禊，灞浐亦朝宗。
万国仰宗周，衣冠拜冕旒。玉乘迎大客，金节送诸侯。祖席倾三省，褰帷向九州。杨花飞上路，槐色荫通沟。来预钧天乐，归分汉主忧。宸章类河汉，垂象满中州。
万乘亲斋祭，千官喜豫游。奉迎从上苑，祓禊向中流。草树连容卫，山河对冕旒。画旗摇浦溆，春服满汀洲。仙籞龙媒下，神皋凤跸留。从今亿万岁，天宝纪春秋。
四海方无事，三秋大有年。百生无此日，万寿愿齐天。芍药和金鼎，茱萸插玳筵。玉堂开右个，天乐动宫悬。御柳疏秋景，城鸦拂曙烟。无穷菊花节，长奉柏梁篇。
綵仗连宵合，琼楼拂曙通。年光三月里，宫殿百花中。不数秦王日，谁将洛水同。酒筵嫌落絮，舞袖怯春风。天保无为德，人欢不战功。仍临九衢宴，更达四门聪。
上路笙歌满，春城漏刻长。游人多昼日，明月让灯光。鱼钥通翔凤，龙舆出建章。九衢陈广乐，百福透名香。仙伎来金殿，都人绕玉堂。定应偷妙舞，从此学新妆。奉引迎三事，司仪列万方。愿将天地寿，同以献君王。
碧落风烟外，瑶台道路赊。如何连帝苑，别自有仙家。此地回鸾驾，缘溪转翠华。洞中开日月，窗里发云霞。庭养冲天鹤，溪流上汉查。种田生白玉，泥灶化丹砂。谷静泉逾响，山深日易斜。御羹和石髓，香饭进胡麻。大道今无外，长生讵有涯。还瞻九霄上，来往五云车。
骑省直明光，鸡鸣谒建章。遥闻侍中佩，闇识令君香。玉漏随铜史，天书拜夕郎。旌旗映阊阖，歌吹满昭阳。官舍梅初紫，宫门柳欲黄。愿将迟日意，同与圣恩长。
天子幸新丰，旌旗渭水东。寒山天仗外，温谷幔城中。奠玉群仙座，焚香太乙宫。出游逢牧马，罢猎见非熊。上宰无为化，明时太古同。灵芝三秀紫，陈粟万箱红。王礼尊儒教，天兵小战功。谋犹归哲匠，词赋属文宗。司谏方无阙，陈诗且未工。长吟吉甫颂，朝夕仰清风。
已相殷王国，空馀尚父溪。钓矶开月殿，筑道出云梯。积水浮香象，深山鸣白鸡。虚空陈伎乐，衣服制虹霓。墨点三千界，丹飞六一泥。桃源勿遽返，再访恐君迷。
袅袅秋风动，凄凄烟雨繁。声连鳷鹊观，色暗凤凰原。细柳疏高阁，轻槐落洞门。九衢行欲断，万井寂无喧。忽有愁霖唱，更陈多露言。平原思令弟，康乐谢贤昆。逸兴方三接，衰颜强七奔。相如今老病，归守茂陵园。
珥笔趋丹陛，垂珰上玉除。步檐青琐闼，方幰画轮车。市阅千金字，朝闻五色书。致君光帝典，荐士满公车。伏奏回金驾，横经重石渠。从兹罢角抵，且复幸储胥。天统知尧后，王章笑鲁初。匈奴遥俯伏，汉相俨簪裾。贾生非不遇，汲黯自堪疏。学易思求我，言诗或起予。当从大夫后，何惜隶人馀。
海上游三岛，淮南预八公。坐知千里外，跳向一壶中。缩地朝珠阙，行天使玉童。饮人聊割酒，送客乍分风。天老能行气，吾师不养空。谢君徒雀跃，无可问鸿濛。
先生千岁馀，五岳遍曾居。遥识齐侯鼎，新过王母庐。不能师孔墨，何事问长沮。玉管时来凤，铜盘即钓鱼。竦身空里语，明目夜中书。自有还丹术，时论太素初。频蒙露版诏，时降软轮车。山静泉逾响，松高枝转疏。支颐问樵客，世上复何如。
积水不可极，安知沧海东。九州何处远，万里若乘空。向国唯看日，归帆但信风。鳌身映天黑，鱼眼射波红。乡树扶桑外，主人孤岛中。别离方异域，音信若为通。
东郊春草色，驱马去悠悠。况复乡山外，猿啼湘水流。岛夷传露版，江馆候鸣驺。卉服为诸吏，珠官拜本州。孤莺吟远墅，野杏发山邮。早晚方归奏，南中才忌秋。
魏国应刘后，寂寥文雅空。漳河如旧日，之子继清风。阡陌铜台下，闾阎金虎中。送车盈灞上，轻骑出关东。相去千馀里，西园明月同。
山林吾丧我，冠带尔成人。莫学嵇康懒，且安原宪贫。山阴多北户，泉水在东邻。缘合妄相有，性空无所亲。安知广成子，不是老夫身。
高处敞招提，虚空讵有倪。坐看南陌骑，下听秦城鸡。眇眇孤烟起，芊芊远树齐。青山万井外，落日五陵西。眼界今无染，心空安可迷。
虽与人境接，闭门成隐居。道言庄叟事，儒行鲁人馀。深巷斜晖静，闲门高柳疏。荷锄修药圃，散帙曝农书。上客摇芳翰，中厨馈野蔬。夫君第高饮，景晏出林闾。
前年槿篱故，新作药栏成。香草为君子，名花是长卿。水穿盘石透，藤系古松生。画畏开厨走，来蒙倒屣迎。蔗浆菰米饭，蒟酱露葵羹。颇识灌园意，于陵不自轻。
三贤异七贤，青眼慕青莲。乞饭从香积，裁衣学水田。上人飞锡杖，檀越施金钱。趺坐檐前日，焚香竹下烟。寒空法云地，秋色净居天。身逐因缘法，心过次第禅。不须愁日暮，自有一灯然。
上客能论道，吾生学养蒙。贫交世情外，才子古人中。冠上方簪豸，车边已画熊。拂衣迎五马，垂手凭双童。花醥和松屑，茶香透竹丛。薄霜澄夜月，残雪带春风。古壁苍苔黑，寒山远烧红。眼看东候别，心事北川同。为学轻先辈，何能访老翁。欲知今日后，不乐为车公。
一公栖太白，高顶出风烟。梵流诸壑遍，花雨一峰偏。迹为无心隐，名因立教传。鸟来还语法，客去更安禅。昼涉松路尽，暮投兰若边。洞房隐深竹，清夜闻遥泉。向是云霞里，今成枕席前。岂唯暂留宿，服事将穷年。
翡翠香烟合，琉璃宝地平。龙宫连栋宇，虎穴傍檐楹。谷静唯松响，山深无鸟声。琼峰当户拆，金涧透林明。郢路云端迥，秦川雨外晴。雁王衔果献，鹿女踏花行。抖擞辞贫里，归依宿化城。绕篱生野蕨，空馆发山樱。香饭青菰米，嘉蔬绿笋茎。誓陪清梵末，端坐学无生。
闻道黄金地，仍开白玉田。掷山移巨石，咒岭出飞泉。猛虎同三径，愁猿学四禅。买香然绿桂，乞火踏红莲。草色摇霞上，松声汎月边。山河穷百二，世界接三千。梵宇聊凭视，王城遂渺然。灞陵才出树，渭水欲连天。远县分诸郭，孤村起白烟。望云思圣主，披雾隐群贤。薄宦惭尸素，终身拟尚玄。谁知草庵客，曾和柏梁篇。
共仰头陀行，能忘世谛情。回看双凤阙，相去一牛鸣。法向空林说，心随宝地平。手巾花氎净，香帔稻畦成。闻道邀同舍，相期宿化城。安知不来往，翻得似无生。
玉壶何用好，偏许素冰居。未共销丹日，还同照绮疏。抱明中不隐，含净外疑虚。气似庭霜积，光言砌月馀。晓凌飞鹊镜，宵映聚萤书。若向夫君比，清心尚不如。
寥廓凉天静，晶明白日秋。圆光含万象，碎影入闲流。迥与青冥合，遥同江甸浮。昼阴殊众木，斜影下危楼。宋玉登高怨，张衡望远愁。馀辉如可托，云路岂悠悠。
旧谷行将尽，良苗未可希。老年方爱粥，卒岁且无衣。雀乳青苔井，鸡鸣白板扉。柴车驾羸牸，草屩牧豪狶。夕雨红榴拆，新秋绿芋肥。饷田桑下憩，旁舍草中归。住处名愚谷，何烦问是非。
闲居日清静，修竹自檀栾。嫩节留馀箨，新丛出旧阑。细枝风响乱，疏影月光寒。乐府裁龙笛，渔家伐钓竿。何如道门里，青翠拂仙坛。
朝因折杨柳，相见洛阳隅。楚国无如妾，秦家自有夫。对人传玉腕，映烛解罗襦。人见东方骑，皆言夫婿殊。持谢金吾子，烦君提玉壶。
妄识皆心累，浮生定死媒。谁言老龙吉，未免伯牛灾。故有求仙药，仍馀遁俗杯。山川秋树苦，窗户夜泉哀。尚忆青骡去，宁知白马来。汉臣修史记，莫蔽褚生才。
否极尝闻泰，嗟君独不然。悯凶才稚齿，羸疾主中年。馀力文章秀，生知礼乐全。翰留天帐览，词入帝宫传。国讶终军少，人知贾谊贤。公卿尽虚左，朋识共推先。不恨依穷辙，终期济巨川。才雄望羔雁，寿促背貂蝉。福善闻前录，歼良昧上玄。何辜铩鸾翮，底事碎龙泉。鵩起长沙赋，麟终曲阜编。域中君道广，海内我情偏。乍失疑犹见，沈思悟绝缘。生前不忍别，死后向谁宣。为此情难尽，弥令忆更缠。本家清渭曲，归葬旧茔边。永去长安道，徒闻京兆阡。旌车出郊甸，乡国隐云天。定作无期别，宁同旧日旋。候门家属苦，行路国人怜。送客哀难进，征途泥复前。赠言为挽曲，奠席是离筵。念昔同携手，风期不暂捐。南山俱隐逸，东洛类神仙。未省音容间，那堪生死迁。花时金谷饮，月夜竹林眠。满地传都赋，倾朝看药船。群公咸属目，微物敢齐肩。谬合同人旨，而将玉树连。不期先挂剑，长恐后施鞭。为善吾无矣，知音子绝焉。琴声纵不没，终亦继悲弦。
襟带三秦接，旂常万乘过。阳原淑气早，阴谷冱寒多。花缛前茅仗，霜严后殿戈。代云开晋岭，江雁入汾河。北土分尧俗，南风动舜歌。一闻天乐唱，恭逐万人和。
德业蕴时宗，幽符梦象通。台司计祈父，师律总元戎。出入敷能政，谋猷体至公。赠行光睿什，宴别感宸衷。文炳高天曜，恩垂湛露融。建牙之塞表，鸣鼓接云中。策密鬼神秘，威成剑骑雄。朔门正炎月，兵气已秋风。肃杀从此始，方知胡运穷。
飞燕倚身轻，争人巧笑名。生君弃妾意，增妾怨君情。日落昭阳壁，秋来长信城。寥寥金殿里，歌吹夜无声。
暂得金吾夜，通看火树春。停车傍明月，走马入红尘。妓杂歌偏胜，场移舞更新。应须尽记取，说向不来人。
父子承恩日，遗荣拜职辰。挂冠辞圣主，佩印奉严亲。举代辞贤智，当朝劝孝仁。退归将适越，攀饯乃倾秦。
君王巡海内，北阙下明台。云物天中少，烟花岁后来。河从御苑出，山向国门开。寂寞东京里，空留贾谊才。
业盛王公秩，名高绛老年。遗荣谢圭组，得志学神仙。去国风为驭，还乡海作田。何当曳凫舄，万里更朝天。
素翟宛昭彰，遥遥自越裳。冰晴朝映日，玉羽夜含霜。岁月三年远，山川九泽长。来从碧海路，入见白云乡。作瑞兴周后，登歌美汉皇。朝天资孝理，惠化且无疆。
树福金岩顶，妆严琢石成。真容绘美素，图镂万年荣。
肃肃层城里，巍巍祖庙清。圣恩覃布濩，异域献精诚。冠盖分行列，戎夷变姓名。礼终齐百拜，心洁尽忠贞。瑞气千重色，箫韶九奏声。仗移迎日转，旆动逐风轻。休运威仪盛，丰年俎豆盈。不堪惭颂德，空此望簪缨。
宝瑟和琴韵，灵妃应乐章。依稀闻促柱，髣髴梦新妆。波外声初发，风前曲正长。凄清和万籁，断续绕三湘。转觉云山迥，空怀杜若芳。诚能传此意，雅奏在宫商。
蜂虿聚吴州，推贤奉圣忧。忠诚资上策，仁勇佐前筹。草木成鹅鹳，戈鋋复斗牛。戎车一战后，残垒五兵收。野静山戎险，江平水面流。更怜羁旅客，从此罢葵丘。
玉壶知素结，止水复中澄。坚白能虚受，清寒得自凝。分形同晓镜，照物掩宵灯。璧映圆光入，人惊爽气凌。金罍何足贵，瑶席几回升。正值求圭瓒，提携共饮冰。
雪飞当梦蝶，风度几惊人。半夜一窗晓，平明千树春。花园应失路，白屋忽为邻。散入仙厨里，还如云母尘。
徇世甘长往，逢时忝一官。欲朝青琐去，羞向白云看。荣宠无心易，艰危抗节难。思君写怀抱，非敢和幽兰。
玉管潜移律，东郊始报春。銮舆应宝运，天仗出佳辰。睿泽光时辈，恩辉及物新。虬螭动旌旆，烟景入城闉。御柳初含色，龙池渐启津。谁怜在阴者，得与蛰虫伸。
东陆和风至，先开上苑花。秾枝藏宿鸟，香蕊拂行车。散白怜晴日，舒红爱晚霞。桃间留御马，梅处入胡笳。城郭连增媚，楼台映转华。岂同幽谷草，春至发犹赊。
鸡唱催人起，又生前去愁。路明残月在，山露宿云收。村店烟火动，渔家灯烛幽。趋名与趋利，行役几时休。
支公禅诵处，绝顶共登攀。日色千峰里，钟声万壑间。暮猿吟砌近，沙鸟傍溪閒。一径堪藜杖，行行独下山。
御苑春何早，繁花已绣林。笑迎明主仗，香拂美人簪。地接楼台近，天垂雨露深。晴光来戏蝶，夕景动栖禽。欲托凌云势，先开捧日心。方知桃李树，从此别成阴。
文字元无底，功夫转到难。苦心三百首，暂请侍郎看。
万古汨罗深，骚人道不沈。明明唐日月，应见楚臣心。
星落少微宫，高人入古风。几年才子泪，并写五言中。
蔼蔼观光士，来同鹄鹭群。鞠躬遗像在，稽首雅歌闻。度曲飘清汉，馀音遏晓云。两楹凄已合，九仞杳难分。断续同清吹，洪纤入紫氛。长言听已罢，千载仰斯文。
行潦沈明月，光辉也不浮。识珍能洞鉴，精宝此来求。几被泥沙杂，常随混浊流。润川终自媚，照乘且何由。的皪终难掩，晶荧愿见收。蛇行无胫至，饮德已闻酬。
公族为良雅，僧堂视事幽。纲轩疏雨霁，金刹片云秋。树色新兰若，经声小比丘。从来东道意，无见不相留。
松柏江头寺，寅缘胜虎溪。水云晴过慢，沙鹭湿飞低。兰若曾岩抱，旃檀画阁齐。褰帷双树北，行道一灯西。落日催轩骑，秋城限鼓鼙。临川兴不尽，真赏寄丹梯。
繁霜当永夜，寒草正惊风。飘素衰蘋末，流光晚蕙丛。悠扬方泛影，皎洁却飞空。不定离披际，难凝蘙荟中。低昂闲散质，肃杀想成功。独感玄晖咏，依依此夕同。
霜旦早晖通，城乌渐飏空。声喧高疑外，曲韵楚琴中。楼寒映晓日，竿迥噪朝风。虽狎金墉上，犹畏虎贲弓。
单嘶淩碧雾，风飏入青云。九皋空顾侣，千里会离群。望海飞恒急，摩天影讵分？欲知凄断意，琴里自当闻。
长沙辞旧国，洞庭逢故人。薰兰敦久要，披雾转相亲。岁月空嗟老，江山不惜春。忽闻黄鹤曲，更作白头新。
平生共风月，倏忽间山川。不期交淡水，暂得款忘年。兴逸方罢钓，帆开欲解船。离心若危旆，朝夕为君悬。
省俗恩将遍，巡方路稍回。寒随汾谷尽，春逐晋郊来。云骑传行漏，烟旄引从台。惠风初应律，和气正调梅。雅颂通宸咏，天文接曙台。灞陵桃李色，应待日华开。
贤相德符充，朝推文武雄。海波先若镜，关草豫从风。钺助将军勇，威成天子功。琼章九霄发，锡宴五衢通。玉辗龙盘带，金装凤勒骢。虎貔纷儗儗，河洛振熊熊。戈剑千霜白，旌旗万火红。示刑夷夏变，流惠鬼方同。寇息军容偃，尘销朔野空。用师敷礼乐，非是为獯戎。
德星摇此夜，珥月满重城。杳霭烟氛色，飘飖砧杵声。令行秋气爽，乐感素风轻。共赏千年圣，长歌四海清。
日日人空老，年年春更归。相欢在尊酒，不用惜花飞。
天骄远塞行，出鞘宝刀鸣。定是酬恩日，今朝觉命轻。
塞虏常为敌，边风已报秋。平生多志气，箭底觅封侯。
负羽到边州，鸣笳度陇头。云黄知塞近，草白见边秋。
鸡鸣天汉晓，莺语禁林春。谁入巫山梦，唯应洛水神。
雪尽萱抽叶，风轻水变苔。玉关音信断，又见发庭梅。
远戍功名薄，幽闺年貌伤。妆成对春树，不语泪千行。
洞房今夜月，如练复如霜。为照离人恨，亭亭到晓光。
宿云开霁景，佳气此时浓。瑞雪凝清禁，祥烟幂小松。依稀鸳瓦出，隐映凤楼重。金阙晴光照，琼枝瑞色封。叶铺全类玉，柯偃乍疑龙。讵比寒山上，风霜老昔容。
初晴天堕丝，晚色上春枝。城下路分处，边头人去时。停车数行日，劝酒问回期。亦是茫茫客，还从此别离。
晚泊水边驿，柳塘初起风。蛙鸣蒲叶下，鱼入稻花中。去舍已云远，问程犹向东。近来多怨别，不与少年同。
恋恋春恨结，绵绵淮草深。病身愁至夜，远道畏逢阴。忽逐酒杯会，暂同风景心。从今一分散，还是晓枝禽。
千里河烟直，青槐夹岸长。天涯同此路，人语各殊方。草市迎江货，津桥税海商。回看故宫柳，憔悴不成行。
屋在瀑泉西，茅檐下有溪。闭门留野鹿，分食养山鸡。桂熟长收子，兰生不作畦。初开洞中路，深处转松梯。
花开草复秋，云水自悠悠。因醉暂无事，在山难免愁。遇晴须看月，斗健且登楼。暗想山中伴，如今尽白头。
见说长沙去，无亲亦共愁。阴云鬼门夜，寒雨瘴江秋。水国山魈引，蛮乡洞主留。渐看归处远，垂白住炎州。
眼底贫家计，多时总莫嫌。蠹生腾药纸，字暗换书签。避雨拾黄叶，遮风下黑帘。近来身不健，时就六壬占。
休师竹林北，空可两三间。虽爱独居好，终来相伴闲。犹嫌近前树，为碍看南山。的有深耕处，春初须早还。
新开望山处，今朝减病眠。应移千里道，犹自数峰偏。故欲遮春巷，还来绕暮天。老夫行步弱，免到寺门前。
忽自见憔悴，壮年人亦疑。发缘多病落，力为不行衰。暖手揉双目，看图引四肢。老来真爱道，所恨觉还迟。
喜得近京城，官卑意亦荣。并床欢未定，离室思还生。计拙偷闲住，经过买日行。如无自来分，一驿是遥程。
一学芙蓉叶，初开映水幽。虽经小儿手，不称老夫头。枕上眠常戴，风前醉恐柔。明年有闺阁，此样必难求。
骑马傍闲坊，新衣著雨香。桃花红粉醉，柳树白云狂。不觉愁春去，何曾得日长。牡丹相次发，城里又须忙。
晚年恩爱少，耳目静于僧。竟夜不闻语，空房唯有灯。气嘘寒被湿，霜入破窗凝。断得人间事，长如此亦能。
白发初为吏，有惭年少郎。自知身上拙，不称世间忙。秋雨悬墙绿，暮山宫树黄。同官若容许，长借老僧房。
老病贪光景，寻常不下帘。妻愁耽酒僻，人怪考诗严。小婢偷红纸，娇儿弄白髯。有时看旧卷，未免意中嫌。
荒林四面通，门在野田中。顽仆长如客，贫居未胜蓬。旧绵衣不煖，新草屋多风。唯去山南近，闲亲贩药翁。
劝酒不依巡，明朝万里人。转江云栈细，近驿板桥新。石冷啼猿影，松昏戏鹿尘。少年为客好，况是益州春。
世间无所入，学道处新成。两面有山色，六时闻磬声。闲加经遍数，老爱字分明。若得离烦恼，焚香过一生。
老僧真古画，闲坐语中听。识病方书圣，谙山草木灵。人来多施药，愿满不持经。相伴寻溪竹，秋苔袜履青。
不剃头多日，禅来白发长。合村迎住寺，同学乞修房。觉少持经力，忧无养病粮。上山犹得在，自解衲衣裳。
溪田借四邻，不省解忧身。看日和仙药，书符救病人。伴僧斋过夏，中酒卧经旬。应得丹砂力，春来黑发新。
馆舍幸相近，因风及病身。一官虽隔水，四韵是同人。衰卧朦胧晓，贫居冷落春。少年无不好，莫恨满头尘。
田舍清明日，家家出火迟。白衫眠古巷，红索搭高枝。纱带生难结，铜钗重欲垂。斩新衣踏尽，还似去年时。
新剃青头发，生来未埽眉。身轻礼拜稳，心慢记经迟。唤起犹侵晓，催斋已过时。春晴阶下立，私地弄花枝。
当欢须且欢，过后买应难。岁去停灯守，花开把火看。狂来欺酒浅，愁尽觉天宽。次第头皆白，齐年人已残。
忽看花渐稀，罪过酒醒时。寻觅风来处，惊张夜落时。游丝缠故蕊，宿夜守空枝。开取当轩地，年年树底期。
孤号秋阁阴，韦令在时禽。觅伴海山黑，思乡橘柚深。举头闻旧曲，顾尾惜残金。憔悴不飞去，重君池上心。
赁宅得花饶，初开恐是妖。粉光深紫腻，肉色退红娇。且愿风留著，惟愁日炙燋。可怜零落蕊，收取作香烧。
山人住处高，看日上蟠桃。雪缕青山脉，云生白鹤毛。朱书护身咒，水噀断邪刀。何物中长食，胡麻慢火熬。
绕厅春草合，知道县家闲。行见雨遮院，卧看人上山。避风新浴后，请假未醒间。朝客轻卑吏，从他不往还。
岭头分界候，一半属湘潭。水驿门旗出，山峦洞主参。辟邪犀角重，解酒荔枝甘。莫叹京华远，安南更有南。
自从江树秋，日日望江楼。梦见离珠浦，书来在桂州。不同鱼比目，终恨水分流。久不开明镜，多应是白头。
漫漫复凄凄，黄沙暮渐迷。人当故乡立，马过旧营嘶。断雁逢冰碛，回军占雪溪。夜来山下哭，应是送降奚。
山中砖塔闭，松下影堂新。恨不生前识，今朝礼画身。
河亭收酒器，语尽各西东。回首不相见，行车秋雨中。
去日丁宁别，情知寒食归。缘逢好天气，教熨看花衣。
谁是杏园主，一枝临古岐。从伤早春意，乞取欲开枝。
子规啼不歇，到晓口应穿。况是不眠夜，声声在耳边。
当初北涧别，直至此庭中。何意闻鞞耳，听君枝上风。
水北金台路，年年行客稀。近闻天子使，多取雁门归。
何罪过长沙，年年北望家。重封岭头信，一树海边花。
芸香阁里人，采摘御园春。取此和仙药，犹治老病身。
小松初数尺，未有直生枝。闲即傍边立，看多长却迟。
夜久叶露滴，秋虫入户飞。卧多骨髓冷，起覆旧绵衣。
映水色不别，向月光还度。倾在荷叶中，有时看是露。
向壁暖悠悠，罗帏寒寂寂。斜照碧山图，松间一片石。
朝日满园霜，牛冲篱落坏。扫掠黄叶中，时时一窠薤。
野桂香满溪，石莎寒覆水。爱此南涧头，终日潺湲里。
粉翅嫩如水，绕砌乍依风。日高山露解，飞入菊花中。
邻家人未识，床上坐堆堆。郎来傍门户，满口索钱财。
锦幛两边横，遮掩侍娘行。遣郎铺簟席，相并拜亲情。
眼暗没功夫，慵来剪刻粗。自看花样古，称得少年无。
去年今日栽，临去见花开。好住守空院，夜间人不来。
桥上车马发，桥南烟树开。青山斜不断，迢递故乡来。
虽是杏园主，一株临古岐。从伤春意早，乞取旧开枝。
此地本无竹，远从山寺移。经年求养法，隔日记浇时。嫩绿卷新叶，残黄收故枝。色经寒不动，声与静相宜。爱护出常数，稀稠看自知。贫来缘未有，客散独行迟。
晓日花初吐，春寒白未凝。月光裁不得，苏合点难胜。柔腻于云叶，新鲜掩鹤膺。统心黄倒晕，侧茎紫重棱。乍敛看如睡，初开问欲应。并香幽蕙死，比艳美人憎。价数千金贵，形相两眼疼。自知颜色好，愁被彩光凌。
西台复南省，清白上天知。家每因穷散，官多为直移。遥边过驿近，买药出城迟。朝野凭人别，亲情伴酒悲。故园愁去后，白发想回时。何处忠州界，山头卓望旗。
终日自缠绕，此身无适缘。万愁生旅夜，百病凑衰年。少睡憎明屋，慵行待暖天。痒头梳有虱，风耳炙闻蝉。摇白方多错，回金法不全。家贫何所恋，时在老僧边。
忆得宿新宅，别来馀蕙香。初闻守郡远，一日卧空床。野驿烟火湿，路人消息狂。山楼添鼓角，村栅立旗枪。晚渚露荷败，早衙风桂凉。谢家章句出，江月少辉光。
七郡双旌贵，人皆不忆回。戍头龙脑铺，关口象牙堆。敕设熏炉出，蛮辞咒节开。市喧山贼破，金贱海船来。白氎家家织，红蕉处处栽。已将身报国，莫起望乡台。
此花名价别，开艳益皇都。香遍苓菱死，红烧踯躅枯。软光笼细脉，妖色暖鲜肤。满蕊攒黄粉，含棱缕绛苏。好和薰御服，堪画入宫图。晚态愁新妇，残妆望病夫。教人知个数，留客赏斯须。一夜轻风起，千金买亦无。
积水非澄彻，明珠不易求。依稀沈极浦，想像在中流。瞪目思清浅，褰裳恨暗投。徒看川色媚，空爱夜光浮。月入疑龙吐，星归似蚌游。终希识珍者，采掇冀冥搜。
寂寥金谷涧，花发旧时园。人事空怀古，烟霞此独存。管弦非上客，歌舞少王孙。繁蕊风惊散，轻红鸟乍翻。山川终不改，桃李自无言。今日经尘路，凄凉讵可论。
玉润在中洲，光临埼岸幽。氤氲冥瑞影，演瀁度方流。乍似轻涟合，还疑骇浪收。夤缘知有异，洞彻信无俦。比德称殊赏，含辉处至柔。沈沦如见念，况乃属时休。
西望吴王国，云书凤字牌。连江起珠帐，择地葬金钗。满地红心草，三层碧玉阶。春风无处所，悽恨不胜怀。
邪径趋时捷，端心恶此名。长衢贵高步，大路自规行。且虑萦纡僻，将求坦荡情。讵同流俗好，方保立身贞。远迹如违险，修仁在履平。始知夫子道，从此得坚诚。
芳气袭猗兰，青云展旧欢。仙来红烛下，花发綵毫端。海岳期方远，松筠岁正寒。仍闻言赠处，一字重琅玕。
抗殿疏龙首，高高接上玄。节当南至日，星是北辰天。宝戟罗仙仗，金炉引御烟。霏微双阙丽，容曳九门连。拂曙祥光满，分晴瑞色鲜。一阳今在历，生植仰陶甄。
独坐年将暮，常怀志不通。有时须问影，无事却书空。弃置如天外，平生似梦中。蓬心犹是客，华发欲成翁。迹滞魂逾窘，情乖路转穷。别离同夜月，愁思隔秋风。老少悲颜驷，盈虚悟翟公。时来不可问，何用求童蒙。
寂寂朱明夜，团团白月轮。几山明影彻，万象水天新。弃妾看生怅，羁情对动神。谁云千里隔，能照两乡人。
霭霭彤庭里，沈沈玉砌陲。初升九华日，潜暖万年枝。煦妪光偏好，青葱色转宜。每因韶景丽，长沐惠风吹。隐映当龙阙，氛氲隔凤池。朝阳光照处，唯有近臣知。
北陆收寒尽，东风解冻初。冰消通浅溜，气变跃潜鱼。应节似知化，扬鬐任所如。浮沈非乐藻，沿溯异传书。结网时空久，临川意有馀。为龙将可望，今日愧才虚。
异方占瑞气，干吕见青云。表圣兴中国，来王谒大君。迎祥殊大乐，叶庆类横汾。自感明时起，非因触石分。映霄难辨色，从吹乍成文。须使流千载，垂芳在典坟。
河汉已倾斜，神魂欲超越。愿郎更回抱，终天从此诀。
分从幽显隔，岂谓有佳期。宁辞重重别，所叹去何之。
昔辞怀后会，今别便终天。新悲与旧恨，千古闭穷泉。
后期杳无约，前恨已相寻。别路无行信，何因得寄心。
高卧云烟外，幽居静者心。门庭新种竹，桃李旧成林。窗户泉声入，池塘柳色深。松花多醴酒，终日会知音。
岭上千峰秀，江边细草春。今逢浣纱石，不见浣纱人。
圣日祥风起，韶晖助发生。蒙蒙遥野色，袅袅细条轻。荏弱看渐动，怡和吹不鸣。枝含馀露湿，林霁晓烟平。缥缈春光媚，悠扬景气晴。康哉帝尧代，寰宇共澄清。
雉堞临朱槛，登兹便散愁。蝉声怨炎夏，山色报新秋。江转穿云树，心闲随叶舟。仲宣徒有叹，谢守几追游。
芳蓝滋匹帛，人力半天经。浸润加新气，光辉胜本青。还同冰出水，不共草为萤。翻覆依襟上，偏知造化灵。
马知因圣出，才本自天生。驵骏何烦隐，权奇愿尽呈。电从双眼落，云向四蹄轻。过去王良喜，嘶来伯乐惊。绝尘惭逸步，曳练议能名。唯待金鞭下，春风紫陌情。
何从称上德，舍德德方全。圣者如非圣，贤者不自贤。海宁言我广，神岂谓予玄。伐善功难立，无为化易宣。道惟闻邃古，理亦愧先天。欲述犹龙旨，应忘得意筌。
玉律方移候，农祥已向晨。昭回当午地，皎洁向天津。北陆收残冻，东皋见早春。影浮佳气动，光射曙云新。千亩功将起，三推礼欲申。若非齐七政，何以示农人？
非青玄赤黄，正色配金方。鱼表周王德，麟呈汉帝祥。寒来边草远，春至岭梅芳。曳练闻良马，衔钩见瑞狼。张苍肥似瓠，潘岳鬓如霜。虚室能生后，方知守黑长。
秋来多野菊，节应有黄花。閒叶玉如慄，满丛金出沙。池边迷瑞鹄，洞里悟仙牙。蕊散非红艳，香飘异绮葩。赠诗宜魏帝，泛酒称陶家。明日登高处，期君手不赊。
洁澈浮天色，锵洋入乐声。露零金掌满，冰结玉壶盈。屏障排云母，帘栊动水精。南山秋雨霁，北牖晚风生。裴楷当年意，胡威近日名。未知尧舜化，寰宇一时清。
秋菊近重阳，原头复道旁。丛滋寒露绿，花绽晚风黄。蘖染枝枝艳，星分处处芳。乍疑金散野，遥误叶经霜。篱下何人采，樽中满座香。唯应未归客，对此欲沾裳。
池散暮春景，君垂晞露恩。妙音回舜乐，浓味降尧樽。诏出倾兰省，筵开对杏园。轻涟摇彩舰，芳草映华轩。禊事辉朝曲，欢声彻帝门。常陪观者列，低首望馀暄。
不展三推礼，如今已几年。郊畿春又至，父老颈空延。扶杖沟塍侧，倾心日月边。望恩情倍百，流目地方千。未睹公卿从，长愁犬马先。幸同黄耇意，因此愿闻天。
晓过宫垣侧，犹闻漏水频。清音传五夜，山影值三春。露碎金壶滴，风和玉佩振。依稀连凤沼，仿髴辨鸡人。温树初凝雾，彤闱渐向晨。若非鸳鹭伴，谁此继香尘。
夙夜宁无准，忧勤事万机。良宵犹未曙，深殿早求衣。长乐钟才动，华胥梦已归。丝纶传紫禁，黼黻进彤闱。被处烛仍在，垂时星始稀。岂惟汉文帝，因此致巍巍。
霏霏飘永夜，滴滴落空阶。自有路歧恨，那堪离别怀。檐前声乍碎，枕畔梦全乖。远与岩泉杂，微将漏水谐。天涯思旧友，江上忆閒斋。坐到空庭晓，残云带石崖。
高树当轩晓，长松带雪明。景疑残月在，林似野云横。密叶缘多亚，修条被压倾。曙空连嶂白，寒气到檐清。影杂青牛重，光迷皓鹤惊。披衣凝望久，无限剡溪情。
史官开圣历，天子御层楼。寿域南山色，恩波东海流。绕栏生杞梓，当槛簇貔貅。日月祥光近，山河喜气浮。兆人瞻凤扆，万里御皇猷。欲识春生处，鸡竿最上头。
晴郊浮淑气，疏柳发柔荑。嫩翠原头遍，轻丝隰畔低。和烟方郁郁，伴草欲萋萋。叶少眉难短，条新带未齐。离人心已醉，游客步初迷。无限迁乔意，芳菲正好栖。
虚檐来晓吹，横榻有瑶琴。暗报青蘋叶，潜生绿绮音。数声随籁去，馀响入堂深。徽假大王按，弦因少女吟。如筝飘阁上，似瑟鼓江浔。若与钟期会，还知天地心。
娱宾初命赋，摛翰已堪誇。思发才无滞，文成点不加。笔端舒锦绣，手下走龙蛇。罢益银钩势，休添丽泽华。误蝇宁复见，倚马未为嘉。有愧当明试，含毫到日斜。
暇日来南陌，春晴望曲江。地方骈绮席，城过拂霓幢。宝塔摇铃铎，云楼辟璅窗。落风花片片，掠水燕双双。游女红银碗，王孙白玉缸。莫论仙禁里，祗此见雄邦。
十年抛故国，五夜在边城。月照沙千里，风吹角一声。清音飘远戍，残韵落荒营。背雪征鸿报，眠霜老鹤惊。李陵应下泪，蔡琰岂胜情。直是吴儿听，乡关梦不成。
扁舟登楚峡，孤棹下巫云。正值三声断，仍教五夜闻。凄凄流洞壑，杳杳透烟氛。滟滪秋归尽，阳台曙欲分。何人悲失计，几度恨离群。听后盈巾泪，家山接海濆。
本向高冈植，宁将众木齐。虽随杨柳落，长待凤凰栖。井上枝微亚，窗前影乍低。九苞和月立，六律带霜飞。秦女含吹管，周王罢剪圭。既同丹穴树，那肯宿群鸡。
谢朓题诗处，危楼压郡城。雨馀江水碧，云断雪山明。锦绣来仙境，风光入帝京。恨无青玉案，何以报高情。
击石易得火，扣人难动心。今日朱门者，曾恨朱门深。
非惟消旱暑，且喜救生民。天地如蒸湿，园林似却春。洗风清枕簟，换夜失埃尘。又作丰年望，田夫笑向人。
乱后寄僧居，看花恨有馀。香宜闲静立，态似别离初。朵密红相照，栏低画不如。狂风任吹却，最共野人疏。
执手长生在，人皆号地仙。水云真遂性，龟鹤足齐年。但以酒养气，何言命在天。况无婚嫁累，应拍尚平肩。
珍重神和子，闻名五十年。童颜终不改，绿发尚依然。酒里消闲日，人间作散仙。长生如可慕，相逐隐林泉。
东南归思切，把酒且留连。再会知何处，相看共黯然。猿啼梨岭路，月白建溪船。莫恋家乡住，酬身在少年。
习习东风扇，萋萋草色新。浅深千里碧，高下一时春。嫩叶舒烟际，微香动水滨。金塘明夕照，辇路惹芳尘。造化功何广，阳和力自均。今当发生日，沥恳祝良辰。
物候来相续，新蝉送晚莺。百年休倚赖，一梦甚分明。金鼎神仙隐，铜壶昼夜倾。不如早立德，万古有其名。
岁岁但防虏，西征早晚休。匈奴不系颈，汉将但封侯。夕照低烽火，寒笳咽戍楼。燕然山上字，男子见须羞。
只领千馀骑，长驱碛邑间。云州多警急，雪夜度关山。石响铃声远，天寒弓力悭。秦楼休怅望，不日凯歌还。
从军朔方久，未省用干戈。秪以恩信及，自然戎虏和。边声动白草，烧色入枯河。每度因看猎，令人勇气多。
忆昔仗孤剑，十年从武威。论兵亲玉帐，逐虏过金微。陇水秋先冻，关云寒不飞。辛勤功业在，麟阁志犹违。
陇底悲笳引，陇头鸣北风。一轮霜月落，万里塞天空。戍卒泪应尽，胡儿哭未终。争教班定远，不念玉关中。
玉殿论兵事，君王诏出征。新除羽林将，曾破月支兵。惯历塞垣险，能分部落情。从今一战胜，不使虏尘生。
我家三岛上，洞户眺波涛。醉背云屏卧，谁知海日高。露香红玉树，风绽碧蟠桃。悔与仙子别，思归梦钓鳌。
谁唱关西曲，寂寞夜景深。一声长在耳，万恨重经心。调古清风起，曲终凉月沉。却应筵上客，未必是知音。
卜世何久远，由来仰圣明。山河徒自壮，周召不长生。几主任奸谄，诸侯各战争。但馀崩垒在，今古共伤情。
六代江山在，繁华古帝都。乱来城不守，战后地多芜。寒日随潮落，归帆与鸟孤。兴亡多少事，回首一长吁。
岳立镇南楚，雄名天下闻。五峰高阂日，九叠翠连云。夏谷雪犹在，阴岩昼不分。唯应嵩与华，清峻得为群。
终朝异五岳，列翠满长安。地去搜扬近，人谋隐遁难。水穿诸苑过，雪照一城寒。为问红尘里，谁同驻马看。
五百首新诗，缄封寄去时。秪凭夫子鉴，不要俗人知。火鼠重收布，冰蚕乍吐丝。直须天上手，裁作领巾披。
落月临古渡，武昌城未开。残灯明市井，晓色辨楼台。云自苍梧去，水从嶓冢来。芳洲号鹦鹉，用记祢生才。
徒步随计吏，辛勤鬓易凋。归期无定日，乡思羡回潮。冒雨投前驿，侵星过断桥。何堪穆陵路，霜叶更潇潇。
谷雨洗纤素，裁为白牡丹。异香开玉合，轻粉泥银盘。晓贮露华湿，宵倾月魄寒。家人淡妆罢，无语倚朱栏。
远谷呈材干，何由入栋梁。岁寒虚胜竹，功绩不如桑。秋露落松子，春深裛嫩黄。虽蒙匠者顾，樵采日难防。
雨露及万物，嘉祥有瑞莲。香飘鸡树近，荣占凤池先。圣日临双丽，恩波照并妍。愿同指佞草，生向帝尧前。
南国菖蒲老，知君忆钓船。离京近残暑，归路有新蝉。岘首白云起，洞庭秋月悬。若教吟兴足，西笑是何年。
辞秩入匡庐，重脩靖节居。免遭黑绶束，不与白云疏。送吏各献酒，群儿自担书。到时看瀑布，为我谢清虚。
献捷灵州倅，归时宠拜新。论边多称旨，许国誓亡身。马渴黄河冻，雁回青冢春。到蕃唯促战，应不肯和亲。
永夕愁不寐，草虫喧客庭。半窗分晓月，当枕落残星。鬓发游梁白，家山近越青。知音在谏省，苦调有谁听。
棘寺官初罢，梁园静掩扉。春深颜子巷，花映老莱衣。谈史曾无滞，攻书已造微。即膺新宠命，称庆向庭闱。
天台张处士，诗句造玄微。古乐知音少，名言与俗违。山风入松径，海月上岩扉。毕世唯高卧，无人说是非。
巘路蹑云上，来参出世僧。松高半岩雪，竹覆一溪冰。不说有为法，非传无尽灯。了然方寸内，应秪见南能。
庾楼逢霁色，夏日欲西曛。虹截半江雨，风驱大泽云。岛边渔艇聚，天畔鸟行分。此景堪谁画，文翁请缀文。
无酒泛金菊，登高但忆秋。归心随旅雁，万里在沧洲。残照明天阙，孤砧隔御沟。谁能思落帽，两鬓已添愁。
早发长风里，边城曙色间。数鸿寒背碛，片月落临关。陇上明星没，沙中夜探还。归程不可问，几日到家山。
异代有巢许，方知严子情。旧交虽建国，高卧不求荣。溪鸟寒来浴，汀兰暖重生。何颜吟过此，辛苦得浮名。
师住天台久，长闻过石桥。晴峰见沧海，深洞彻丹霄。采药霞衣湿，煎芝古鼎焦。念予无俗骨，频与鹤书招。
不阻兵散乱，穿杨已迭双。文深李北海，诗净贾长江。退隐斸山药，醉眠凭酒缸。年年搜草泽，未便老书窗。
何处足落花，漂泥与藉沙。春深上林苑，日晚五侯家。遍地轻难扫，当风势易斜。无心愧蜂蝶，来岁即荣华。
空树落花时，宫嫔泣暮晖。尽皆承雨露，争不惜芳菲。残蕊犹黏草，馀香尚惹衣。无言属青鸟，青鸟自衔飞。
政约人知惧，讼庭荒草生。日高诸吏散，风到七弦清。诗味匡山色，卧谙湓浦声。柴桑已不远，何苦念前程。
为谢临邛宰，时多阙附书。懒非嵇叔夜，疾比马相如。溪雨凉生后，山亭月上初。怀君自有句，何必遗双鱼。
吾道岂便丧，时人自不容。白头伤久别，青眼忆相逢。萍迹风波急，荷衣雾露浓。空编太平颂，天子未登封。
一叶野人舟，长将载酒游。夜来吟思苦，江上月华秋。晓露满红蓼，轻波飏白鸥。渔翁似有约，相伴钓中流。
一宿白云根，时经采麝村。数峰虽似蜀，当昼不闻猿。马立溪沙浅，人争阁道喧。明朝弃襦罢，步步入金门。
我泛镜湖日，未生千里莼。时无贺宾客，谁识谪仙人。吟对四时雪，忆游三岛春。恶闻亡越事，洗耳大江滨。
谁怜孤峭质，移在太湖心。出得风波外，任他池馆深。不同花逞艳，多愧竹垂阴。一片至坚操，那忧岁月侵。
山立秪盈寻，高奇药圃阴。风涛打欲碎，岩穴蛰方深。藓点晴偏绿，蛩藏晓竞吟。岁寒终不变，堪比古人心。
徒劳水府寻，宛在玉堂阴。兰圃安虽窄，盆池映转深。山僧来尽爱，诗客见先吟。若是买花者，年年不计心。
片石陶真性，非为曲糵昏。争如累月醉，不笑独醒人。积叠莓苔色，交加薜荔根。至今重九日，犹待白衣魂。
芍药承春宠，何曾羡牡丹。麦秋能几日，谷雨只微寒。妒态风频起，娇妆露欲残。芙蓉浣纱伴，长恨隔波澜。
方塘清晓镜，独照玉容秋。蠹芰不相采，敛蘋空自愁。日斜还顾影，风起强垂头。芳意羡何物，双双鸂鶒游。
孤根生远岳，移植翠枝添。自秉雪霜操，任他蜂蝶嫌。微阴连迥竹，清韵入疏帘。耸势即空碧，时人看莫厌。
得地已经岁，清音昼夜闻。根涵旧山土，叶间近溪云。野鹤望长远，庭花笑不群。须知摇落后，众木始能分。
寇骑满鸡田，都护欲临边。青泥方绝漠，怀剑始辞燕。旌旗挂龙虎，壮士募鹰鹯。长城威十万，高岭奋三千。行行向马邑，去去指祁连。鼓声遥赤塞，兵气远冲天。对阵云初上，临城月始悬。风惊烽易灭，沙暗马难前。恩重恒思报，劳心屡损年。微功一可立，身轻不自怜。
高士想江湖，湖闲庭植芦。清风时有至，绿竹兴何殊。嫩喜日光薄，疏忧雨点粗。惊蛙跳得过，斗雀袅如无。未织巴篱护，几抬邛竹扶。惹烟轻弱柳，蘸水漱清蒲。溉灌情偏重，琴樽赏不孤。穿花思钓叟，吹叶少羌雏。寒色暮天映，秋声远籁俱。朗吟应有趣，潇洒十馀株。
綵仗拂寒烟，鸣驺在半天。黄云生马足，白日下松巅。盛德安疲俗，仁风扇极边。前程问成纪，此去尚三千。
孟阳曾有语，刊在白云棱。李杜常挨托，孙刘亦恃凭。庸才安可守，上德始堪矜。暗指长天路，浓峦蔽几层。
纵步不知远，夕阳犹未回。好花随处发，流水趁人来。
玉辇移中禁，珠梯览四禅。重阶清汉接，飞窦紫霄悬。缀叶披天藻，吹花散御筵。无因銮跸暇，俱舞鹤林前。
旌旗赴天台，溪山晓色开。万家悲更喜，迎佛送如来。
静追蘋末兴，况复值萧条。猛势资新雁，寒声伴暮潮。过山云散乱，经树叶飘飖。今日烟江上，征帆望望遥。
草叠到孤顶，身齐高鸟翔。势疑撞翼轸，翠欲滴潇湘。云湿幽崖滑，风梳古木香。晴空聊纵目，杳杳极穷荒。
韶也命何奇，生前与世违。贫栖古梵刹，终著旧麻衣。雅句僧抄遍，孤坟客吊稀。故园今孰在，应见梦中归。
独夜思君切，无人知此情。沧州归未得，华发别来生。孤馆木初落，高空月正明。远书多隔岁，独念没前程。
拂尘开素匣，有客独伤时。古调俗不乐，正声君自知。寒泉出涧涩，老桧倚风悲。纵有来听者，谁堪继子期。
古县枕前滩，官閒道自安。执杯山鸟唱，晒药野猿看。石缝横琴笔，槎根插钓竿。不知陶靖节，早晚入云端。
日日湖水上，好登湖上楼。终年不向郭，过午始梳头。尝自爱杯酒，得无相献酬。小僮能脍鲤，少妾事莲舟。每有南浦信，仍期后月游。方春转摇荡，孤兴时淹留。骢马真傲吏，翛然无所求。晨趋玉阶下，心许沧江流。少别如昨日，何言经数秋。应知方外事，独往非悠悠。
南入剡中路，草云应转微。湖边好花照，山口细泉飞。此地饶古迹，世人多忘归。经年松雪在，永日世情稀。芸阁应相望，芳时不可违。
暝从石门宿，摇落四岩空。潭月漾山足，天河泻涧中。杉松寒似雨，猿鸟夕惊风。独卧不成寐，苍然想谢公。
久作烟霞侣，暂将簪组亲。还同褚伯玉，入馆忝州人。
离樽闻夜笛，寥亮入寒城。月落车马散，悽恻主人情。
东晋许徵君，西方彦上人。生时犹定见，悟后了前因。灵塔多年古，高僧苦行频。碑存才记日，藤老岂知春。车骑归萧察，云林识许询。千秋不相见，悟定是吾身。
入门如电拂，后土合知无。回头却问我，终是病迁芦。
肃肃先师庙，依依胄子群。满庭陈旧礼，开户拜清芬。万舞当华烛，箫韶入翠云。颂歌清晓听，雅吹度风闻。澹泊调元气，中和美圣君。唯馀东鲁客，蹈舞向南熏。
二九即重阳，天清野菊黄。近来逢此日，多是在他乡。晚色霞千片，秋声雁一行。不能高处望，恐断老人肠。
仙吏秦城别，新诗鄂渚来。才推今八斗，职副旧三台。雕镂心偏许，缄封手自开。何年相赠答，却得在中台。
清晓上高台，秋风今日来。又添新节恨，犹抱故年哀。泪岂挥能尽，泉终闭不开。更伤春月过，私服示无缞。
晚岁俱为郡，新秋各异乡。燕鸿一声叫，郢树尽青苍。山霞侵衣润，江风捲簟凉。相思如汉水，日夜向浔阳。
平日本多恨，新秋偏易悲。燕词如惜别，柳意已呈衰。事国终无补，还家未有期。心中旧气味，苦校去年时。
君今侍紫垣，我已堕青天。委废从兹日，旋归在几年。心为西靡树，眼是北流泉。更过长沙去，江风满驿船。
戴胜飞晴野，凌澌下浊河。春风楼上望，谁见泪痕多。
晓游临碧殿，日上望春亭。芳树罗仙仗，晴山展翠屏。
一夜好风吹，新花一万枝。风前调玉管，花下簇金羁。
阊阖春风起，蓬莱雪水消。相将折杨柳，争取最长条。
荒鸡隔水啼，汗马逐风嘶。终日随征旆，何时罢鼓鼙。
孤心眠夜雪，满眼是秋沙。万里犹防塞，三年不见家。
却望冰河阔，前登雪岭高。征人几多在，又拟战临洮。
暮雪连青海，阴霞覆白山。可怜班定远，生入玉门关。
锦车天外去，毳幕雪中开。魏阙苍龙远，萧关赤雁哀。
满城人尽闲，惟我早开关。惭被家童问，因何别旧山？
君行登陇上，妾梦在闺中。玉箸千行落，银床一半空。
绮席春眠觉，纱窗晓望迷。朦胧残梦里，犹自在辽西。
密雪纷初降，重城杳未开。杂花飞烂熳，连蝶舞徘徊。洒散千株叶，销凝九陌埃。素华凝粉署，清气绕霜台。明觉侵窗积，寒知度塞来。谢家争拟絮，越岭误惊梅。暗魄微茫照，严飙次第催。稍封黄竹亚，先集紫兰摧。孙室临书幌，梁园泛酒杯。静怀琼树倚，醉忆玉山颓。翠陌饥乌噪，苍云远雁哀。此时方夜直，想望意悠哉。
番直同遥夜，严扃限几重。青编书白雀，黄纸降苍龙。北极丝纶句，东垣翰墨踪。尚垂玄露点，犹湿紫泥封。炫眼凝仙烛，驰心袅禁钟。定应形梦寐，暂似接音容。玉树春枝动，金樽腊酿醲。在朝君最旧，休浣许过从。
台室名曾继，旌门节暂过。欢情老去少，苦事别离多。便为开樽俎，应怜出网罗。百忧今已失，一醉孰知他。帝德千年日，君恩万里波。许随黄绮辈，闲唱紫芝歌。龙衮期重补，梅羹伫再和。嵩丘来携手，君子意如何。
郁郁复纷纷，青霄干吕云。色令天下见，候向管中分。远覆无人境，遥彰有德君。瑞容惊不散，冥感信稀闻。湛露羞依草，南风耻带薰。恭惟汉武帝，馀烈尚氛氲。
西花虽未谢，二菊又初芳。鬓云徒云白，腰金未是黄。曙花淩露彩，宵艳射星芒。日正开边树，风清发更香。山椒应散乱，篱下倍荧煌。泛酒遥相忆，何由共醉狂。
芸阁朝来雪，飘飖正满空。褰开明月下，校理落花中。色向怀铅白，光因翰简融。能令草玄者，回思入流风。
茂德来徵应，流泉入咏歌。含灵符上善，作字表中和。有草恒垂露，无风欲偃波。为看人共水，清白定谁多。
笑笑傍溪花，丛丛逐岸斜。朝开川上日，夜发浦中霞。照灼如临镜，䒠茸胜浣纱。春来武陵道，几树落仙家。
扶起离披菊，霜轻喜重开。醉中惊老去，笑里觉愁来。月送人无尽，风吹浪不回。感时将有寄，诗思涩难裁。
火炎逢六月，金伏过三庚。几度衣裳汗，谁家枕簟清。颁冰无下位，裁扇有高名。吏部还开瓮，殷勤二客情。
酒礼惭先祭，刑书已旷官。诏驰黄纸速，身在绛纱安。圣位登堂静，生徒跪席寒。庭槐暂摇落，幸为入春看。
西汜驰晖过，东园别路长。岁华唯陇柏，春事罢公桑。龟兆开泉户，禽巢闭画梁。更闻哀礼过，明诏制心丧。
遥礼前朝塔，微闻后夜钟。人间第四祖，云里一双峰。积雨封苔径，多年亚石松。传心不传法，谁可继高踪。
运筹时所贵，前席礼偏深。羸驾归贫宅，攲冠出禁林。凤巢方得地，牛喘最关心。雅望期三入，东山未可寻。
交臂多相共，风流忆此人。海翻移里巷，书蠹积埃尘。奉佛栖禅久，辞官上疏频。故来分半宅，惟是旧交亲。
挥泪送回人，将书报所亲。晚年多疾病，中路有风尘。王粲频徵楚，君恩许入秦。还同星火去，马上别江春。
心与青春背，新年亦掩扉。渐穷无相学，惟避不材讥。积病攻难愈，衔恩报转微。定知书课日，优诏许辞归。
洛下交亲满，归闲意有馀。翻嫌旧坐宅，却驾所悬车。腹饱山僧供，头轻侍婢梳。上官唯揖让，半禄代耕锄。雨散三秋别，风传一字书。胜游如可继，还欲并园庐。
一叶生西徼，赍来上海查。岁时经水府，根本别天涯。方士真难见，商胡辄自誇。此香同异域，看色胜仙家。茗饮暂调气，梧丸喜伐邪。幸蒙祛老疾，深愿驻韶华。
桂岭千崖断，湘流一派通。长沙今贾傅，东海旧于公。章甫经殊俗，离骚继雅风。金闺文作字，玉匣气成虹。翰墨时招侣，丹青夙在公。主恩留左掖，人望积南宫。巧拙循名异，浮沈顾位同。九迁归上略，三已契愚衷。责谢庭中吏，悲宽塞上翁。楚材欣有适，燕石愧无功。山晓重岚外，林春苦雾中。雪花翻海鹤，波影倒江枫。去札频逢信，回帆早挂空。避贤方有日，非敢爱微躬。
上才生下国，东海是西邻。九译蕃君使，千年圣主臣。野情偏得礼，木性本含真。锦帆乘风转，金装照地新。孤城开蜃阁，晓日上朱轮。早识来朝岁，涂山玉帛均。
病夫将已矣，无可答君恩。衾枕同羁客，图书委外孙。久来从吏道，常欲奉空门。疾走机先息，攲行力渐烦。无医能却老，有变是游魂。鸟宿还依伴，蓬飘莫问根。寓形齐指马，观境制心猿。唯借南荣地，清晨暂负喧。
秘殿掖垣西，书楼苑树齐。秋烟凝缥帙，晓色上璇题。门接承明近，池连太液低。疏钟文马驻，繁叶綵禽栖。职美纶江綍，荣深组及圭。九霄偏眷顾，三事早提携。对案临青玉，窥书捧紫泥。始欢新遇重，还惜旧游暌。左宦登吴岫，分家渡越溪。赋中频叹鵩，卜处几听鸡。望阙应多恋，临津不用迷。柏梁思和曲，朝夕候金闺。
万国贺唐尧，清晨会百僚。花冠萧相府，绣服霍嫖姚。寿色凝丹槛，欢声彻九霄。御炉分兽炭，仙管弄云韶。日照金觞动，风吹玉佩摇。都城献赋者，不得共趋朝。
古郡邻江岭，公庭半薜萝。府僚闲不入，山鸟静偏过。睥睨临花柳，栏干枕芰荷。麦秋今欲至，君听两岐歌。
本梡稀难识，沙门种则生。叶殊经写字，子为佛称名。滤水浇新长，燃灯暖更荣。亭亭无别意，只是劝修行。
每看苔藓色，如向簿书闲。幽思缠芳树，高情寄远山。雨痕连地绿，日色出林斑。却笑兴公赋，临危滑石间。
郡北乘流去，花间竟日行。海鱼朝满市，江鸟夜喧城。止酒非关病，援琴不在声。应缘五斗米，数日滞渊明。
朝列称多士，君家有二难。贞为台里柏，芳作省中兰。夜宿分曹阔，晨趋接武欢。每怜双阙下，雁序入鸳鸾。
近海川原薄，人家本自稀。黍苗期腊酒，霜叶是寒衣。市井谁相识，渔樵夜始归。不须骑马问，恐畏狎鸥飞。
近远从王事，南行处处经。手持霜简白，心在夏苗青。回雁书应报，愁猿夜屡听。因君使绝域，方物尽来庭。
细雨未成霖，垂帘但觉阴。唯看上砌湿，不遣入檐深。度隙沾霜简，因风润绮琴。须移户外屦，檐溜夜相侵。
愿以金秤锤，因君赠别离。钩悬新月吐，衡举众星随。掌握须平执，锱铢必尽知。由来投分审，莫放弄权移。
雪消春力展，花漫洞门垂。果长纤枝曲，岩崩直道移。重猿围浅井，斗鼠下疏篱。寒食微灯在，高风势彻陂。
瘦颜颧骨见，满面雪毫垂。坐石鸟疑死，出门人谓痴。照身潭入楚，浸影桧生隋。太白曾经夏，清风凉四肢。
默然如大道，尘世不相关。青桧行时静，白云禅处闲。贫高一生行，病长十年颜。夏满期游寺，寻山又下山。
燕生松雪地，蜀死葬山根。诗僻降今古，官卑误子孙。冢栏寒月色，人哭苦吟魂。墓雨滴碑字，年年添藓痕。
落处咸过尺，翛然物象凄。瑞凝金殿上，寒甚玉关西。润比江河普，明将日月齐。凌云花顶腻，锁径竹梢低。出谷樵童怯，归林野鸟迷。煮茶融破练，磨墨染成黳。陷兔埋平泽，和鱼冻合溪。入楼消酒力，当槛写诗题。道路依凭马，朝昏委托鸡。洞深猿作族，松亚鹤移栖。及夏清岩穴，经春溜石梯。丰年兼泰国，天道育黔黎。
周极八百里，凝眸望则劳。水涵天影阔，山拔地形高。贾客停非久，渔翁转几遭。飒然风起处，又是鼓波涛。
洪州太白方，积翠倚穹苍。万古遮新月，半江无夕阳。
今岁今宵尽，明年明日催。寒随一夜去，春逐五更来。气色空中改，容颜暗里回。风光人不觉，已著后园梅。
昔在滦河外，征马倦风尘。今来洛阳道，人事复艰辛。有策怀明主，无媒托近臣。君门不可见，归去渌山春。
上苑连侯第，清明及暮春。九天初改火，万井属良辰。颁赐恩逾洽，承时庆自均。翠烟和柳嫩，红焰出花新。宠命尊三老，祥光烛万人。太平当此日，空复荷陶甄。
多难全高节，时清轸圣君。园茔标石篆，雨露降天文。义激忠贞没，词伤兰蕙焚。国人皆堕泪，王府已铭勋。揭出临新陌，长留对古坟。睿情幽感处，应使九泉闻。
霁夕云初敛，栖娥月未亏。圆光生碧海，素色满瑶池。天迥轮空见，波凝影讵窥。浮霜玉比彩，照像镜同规。皎洁寒偏净，裴回夜转宜。谁怜幽境在，长与赏心随。
片玉寄幽石，纷纶当代名。荆人献始遇，良匠琢初成。冰映寒光动，虹开晚色明。雅容看更澈，馀响扣弥清。自与琼瑶比，方随掌握荣。因知君有用，高价伫连城。
近来好裹束，各自竞尖新。称无二三两，因何号一斤。
此物不难知，一雄兼一雌。请将打破看，方明混沌时。
今朝蝉忽鸣，迁客若为情。便觉一年老，能令万感生。微风方满树，落日稍沈城。为问同怀者，凄凉听几声。
古国群舒地，前当桐柏关。连绵江上雨，稠叠楚南山。沙馆行帆息，枫洲候吏还。乘篮若有暇，精舍在林间。
山蹋青芜尽，凉秋古寺深。何时得连策，此夜更闻琴。穷水云同穴，过僧虎共林。殷勤如念我，遗尔挂冠心。
碧峰天柱下，鼓角镇南军。管记催飞檄，蓬莱辍校文。栈霜朝似雪，江雾晚成云。想出褒中望，巴庸方路分。
鱼国巴庸路，麾幢汉守过。晓樯争市隘，夜鼓祭神多。云白当山雨，风清满峡波。夷陵旧人吏，犹诵两岐歌。
业成洙泗客，皓发著儒衣。一与游人别，仍闻带印归。林多宛地古，云尽汉山稀。莫爱浔阳隐，嫌官计亦非。
遥见登山处，青芜雪后春。云深岳庙火，寺宿洛阳人。饵药将斋折，唯诗与道亲。凡经几回别，麈尾不离身。
旧时闻笛泪，今夜重沾衣。方恨同人少，何堪相见稀。竹烟凝涧壑，林雪似芳菲。多谢劳车马，应怜独掩扉。
山寺临池水，春愁望远生。蹋桥逢鹤起，寻竹值泉横。新柳丝犹短，轻蘋叶未成。还如虎溪上，日暮伴僧行。
出户繁星尽，池塘暗不开。动衣凉气度，遰树远声来。灯外初行电，城隅偶隐雷。因知谢文学，晓望比尘埃。
清光此夜中，万古望应同。当野山沈雾，低城树有风。花宫纷共邃，水府皓相空。遥想高楼上，唯君对庾公。
右军多住寺，此夜后池秋。自与山僧伴，那因洛客愁。卷帘霜霭霭，满目水悠悠。若有诗相赠，期君忆惠休。
倦枕欲徐行，开帘秋月明。手便筇杖冷，头喜葛巾轻。绿草前侵水，黄花半上城。虚消此尘景，不见十年兄。
倾筐呈绿叶，重叠色何鲜。讵是秋风里，犹如晓露前。仙方当见重，消疾本应便。全胜甘蕉赠，空投谢氏篇。
野客居铃阁，重门将校稀。豸冠亲谷弁，龟印识荷衣。座右寒飙爽，谈馀暮角微。苍生须太傅，山在岂容归。
家楚依三户，辞州选一钱。酒杯同寄世，客棹任销年。赤烧兼山远，青芜与浪连。青春明月夜，知上鄂君船。
白日双流静，西看蜀国春。桐花能乳鸟，竹节竞祠神。蹇步徒相望，先鞭不可亲。知从江仆射，登榻更何人。
天际山多处，东安古邑深。绿田通竹里，白浪隔枫林。诗有江僧和，门唯越客寻。应将放鱼化，一境表吾心。
梅含柳已动，昨日起东风。惆怅心徒壮，无如鬓作翁。百年飘若水，万绪尽归空。何可宗禅客，迟回岐路中。
逢君喜成泪，暂似故乡中。谪宦犹多惧，清宵不得终。月烟高有鹤，宿草净无虫。明日郗超会，应思下客同。
草长花落树，羸病强寻春。无复少年意，空馀华发新。青原高见水，白社静逢人。寄谢南宫客，轩车不可亲。
年少通经学，登科尚佩觿。张冯本名士，蔡廓是佳儿。鞍马临岐路，龙钟对别离。寄书胡太守，请与故人知。
一自幽山别，相逢此寺中。高低俱出叶，深浅不分丛。野蝶难争白，庭榴暗让红。谁怜芳最久，春露到秋风。
江上青枫岸，阴阴万里春。朝辞郢城酒，暮见洞庭人。兴比乘舟访，恩怀倒屣亲。想君登旧榭，重喜扫芳尘。
闻蝉昼眠后，欹枕对蓬蒿。羸病懒寻戴，田园方咏陶。傍檐虫挂静，出树蝶飞高。惆怅临清镜，思君见鬓毛。
为郎头已白，迹向市朝稀。移病居荒宅，安贫著败衣。野园随客醉，雪寺伴僧归。自说东峰下，松萝满故扉。
年少身无累，相逢忆此时。雪过云寺宿，酒向竹园期。白发今催老，清琴但起悲。唯应逐宗炳，内学愿为师。
共忆南浮日，登高望若何。楚田湖草远，江寺海榴多。载酒寻山宿，思人带雪过。东西几回别，此会各蹉跎。
闻说南中事，悲君重窜身。山村枫子鬼，江庙石郎神。童稚留荒宅，图书托故人。青门好风景，为尔一沾巾。
旧日相知尽，深居独一身。闭门空有雪，看竹永无人。每许前山隐，曾怜陋巷贫。题诗今尚在，暂为拂流尘。
使君持节去，云水满前程。楚寺多连竹，江樯远映城。登楼向月望，赛庙傍山行。若动思乡咏，应贻谢步兵。
缠臂绣纶巾，貂裘窄称身。射禽风助箭，走马雪翻尘。金埒争开道，香车为驻轮。翩翩不知处，传是霍家亲。
浮生共多故，聚宿喜君同。人息时闻磬，灯摇乍有风。霜阶疑水际，夜木似山中。一愿持如意，长来事远公。
遥想长淮尽，荒堤楚路斜。戍旌标白浪，罟网入青葭。啼鸟仍临水，愁人更见花。东堂一枝在，为子惜年华。
高风吹玉柱，万籁忽齐飘。飒树迟难度，萦空细渐销。松泉鹿门夜，笙鹤洛滨朝。坐与真僧听，支颐向寂寥。
渐向浮生老，前期竟若何。独身居处静，永夜坐时多。厌逐青林客，休吟白雪歌。支公有遗寺，重与谢安过。
儒中年最老，独有济南生。爱子方传业，无官自耦耕。竹通山舍远，云接雪田平。愿作门人去，相随隐姓名。
天台瀑布寺，传有白头师。幻迹示羸病，空门无住持。雪晴看鹤去，海夜与龙期。永愿亲瓶屦，呈功得问疑。
青圻连白浪，晓日渡南津。山叠陵阳树，舟多建业人。烟霞高占寺，枫竹暗停神。如接玄晖集，江丞独见亲。
铙管随旌旆，高秋远上巴。白波连雾雨，青壁断蒹葭。凭几双童静，登楼万井斜。政成知变俗，当应画轮车。
雁响天边过，高高望不分。飕飗传细雨，嘹唳隔长云。散向谁家尽，归来几客闻。还将今夜意，西海话苏君。
向浦参差去，随波远近还。初移芳草里，正在夕阳间。隐映回孤驿，微明出乱山。向空看不尽，归思满江关。
静向懒相偶，年将衰共催。前途欢不集，往事恨空来。昼景委红叶，月华销绿苔。沈思竟何有，坐结玉琴哀。
一日辞秦镜，千秋别汉宫。岂唯泉路掩，长使月轮空。苦色凝朝露，悲声切暝风。婉仪馀旧德，仍载礼经中。
汉恩天外洽，周颂日边称。文独司空羡，书兼太尉能。出关逢北雁，度岭逐南鹏。使者翰林客，馀春归灞陵。
少年芸阁吏，罢直暂归休。独与亲知别，行逢江海秋。听猿看楚岫，随雁到吴洲。处处园林好，何人待子猷。
青枫江色晚，楚客独伤春。共对一尊酒，相看万里人。猜嫌成谪宦，正直不防身。莫畏炎方久，年年雨露新。
昼漏传清唱，天恩禁旅秋。雁亲承露掌，砧隔曝衣楼。赐膳中人送，馀香侍女收。仍闻劳上直，晚步凤池头。
悠悠次楚乡，楚口下涔阳。雪隐洲渚暗，沙高芦荻黄。渔人共留滞，水鸟自喧翔。怀土年空尽，春风又淼茫。
峡口巴江外，无风浪亦翻。蒹葭新有雁，云雨不离猿。行客思乡远，愁人赖酒昏。檀郎好联句，共滞谢家门。
种柳南江边，闭门三四年。艳花那胜竹，凡鸟不如蝉。嗜酒渐婴渴，读书多欲眠。平生故交在，白首远相怜。
西楚见南关，苍苍落日间。云离大雷树，潮入秣陵山。登戍因高望，停桡放溜闲。陈公有贤榻，君去岂空还。
江天清更愁，风柳入江楼。雁惜楚山晚，蝉知秦树秋。凄凉多独醉，零落半同游。岂复平生意，苍然兰杜洲。
拥棹江天旷，苍然下郢城。冰霜葭菼变，云泽鹧鸪鸣。酒倦临流醉，人逢置榻迎。尝闻藉东观，不独鲁诸生。
袈裟出尘外，山径几盘缘。人到白云树，鹤沈青草田。龛泉朝请盥，松籁夜和禅。自昔闻多学，逍遥注一篇。
田家喜雨足，邻老相招携。泉溢沟塍坏，麦高桑柘低。呼儿催放犊，宿客待烹鸡。搔首蓬门下，如将轩冕齐。
羁贫不易去，此日始西东。旅舍秋霖叶，行人寒草风。酒醒馀恨在，野饯暂游同。莫使祢生刺，空留怀袖中。
粉堞连青气，喧喧杂万家。夷人祠竹节，蜀鸟乳桐花。酒报新丰景，琴迎抵峡斜。多闻滞游客，不似在天涯。
不事兰台贵，全多韦带风。儒官比刘向，使者得陈农。晚烧平芜外，朝阳叠浪东。归来喜调膳，寒笋出林中。
狱成收夜烛，整豸出登车。黄叶辞荆楚，青山背汉初。早朝新羽卫，晚下步徒胥。应念长沙谪，思乡不食鱼。
天远风烟异，西南见一方。乱山来蜀道，诸水出辰阳。堆案青油暮，看棋画角长。论文谁可制，记室有何郎。
万里南游客，交州见柳条。逢迎人易合，时日酒能消。浪晓浮青雀，风温解黑貂。囊金如未足，莫恨故乡遥。
青春三十馀，众艺尽无如。中散诗传画，将军扇续书。楚田晴下雁，江日暖游鱼。惆怅空相送，欢游自此疏。
苍苍岘亭路，腊月汉阳春。带雪半山寺，行沙隔水人。王祥因就宦，莱子不违亲。正恨殊乡别，千条楚柳新。
芦荻湘江水，萧萧万里秋。鹤高看迥野，蝉远入中流。访友多成滞，携家不厌游。惠连仍有作，知得从兄酬。
风息斜阳尽，游人曲落间。采花因覆酒，行草转看山。柳散新霜下，天晴早雁还。伤秋非骑省，玄发白成斑。
送人冠獬豸，值节佩茱萸。均覆徵三壤，登车出五湖。水风凄落日，岸叶飒衰芜。自恨尘中使，何因在路隅。
已叹漳滨卧，何言驻隙难。异才伤促短，诸友哭门阑。古道松声暮，荒阡草色寒。延陵今葬子，空使鲁人观。
一见林中客，闲知州县劳。白云秋色远，苍岭夕阳高。自说名因石，谁逢手种桃。丹经傥相授，何用恋青袍。
雁稀秋色尽，落日对寒山。避事多称疾，留僧独闭关。心归尘俗外，道胜有无间。仍忆东林友，相期久不还。
寒柳接胡桑，军门向大荒。幕营随月魄，兵气长星芒。横吹催春酒，重裘隔夜霜。冰开不防虏，青草满辽阳。
雨后园林好，幽行迥野通。远山芳草外，流水落花中。客醉悠悠惯，莺啼处处同。夕阳自一望，日暮杜陵东。
草绿春阳动，迟迟泽畔游。恋花同野蝶，爱水剧江鸥。身外唯须醉，人间尽是愁。那知鸣玉者，不羡卖瓜侯。
高楼晴见水，楚色霭相和。野极空如练，天遥不辨波。永无人迹到，时有鸟行过。况是苍茫外，残阳照最多。
南见青山道，依然去国时。已甘长避地，谁料有还期。雨霁残阳薄，人愁独望迟。空残华发在，前事不堪思。
霜景催危叶，今朝半树空。萧条故国异，零落旅人同。飒岸浮寒水，依阶拥夜虫。随风偏可羡，得到洛阳宫。
昨闻归旧寺，暂别欲经年。樵客应同步，邻僧定伴禅。后峰秋有雪，远涧夜鸣泉。偶与支公论，人间自共传。
惠持游蜀久，策杖欲西还。共别此宵月，独归何处山。对鸥沙草畔，洗足野云间。知有玄晖会，斋心受八关。
地暖雪花摧，天春斗柄回。朱泥一丸药，柏叶万年杯。旅雁辞人去，繁霜满镜来。今朝彩盘上，神燕不须雷。
幽径行迹稀，清阴苔色古。萧萧风欲来，乍似蓬山雨。
岸芳春色晓，水影夕阳微。寂寂深烟里，渔舟夜不归。
散下渚田中，隐见菰蒲里。哀鸣自相应，欲作凌风起。
春园芳已遍，绿蔓杂红英。独有深山客，时来辨药名。
苔色遍春石，桐阴入寒井。幽人独汲时，先乐残阳影。
横遮野水石，前带荒村道。来往见愁人，清风柳阴好。
杳杳疏钟发，因风清复引。中宵独听之，似与东林近。
不随晴野尽，独向深松积。落照入寒光，偏能伴幽寂。
全欺芳蕙晚，似妒寒梅疾。撩乱发青条，春风来几日。
遗殿空长闭，乘鸾自不回。至今荒草上，寥落旧花开。
今日山晴后，残蝉菊发时。登楼见秋色，何处最相思。
蛩馀窗下月，草湿阶前露。晚景凄我衣，秋风入庭树。
旧依支遁宿，曾与戴颙来。今日空林下，唯知见绿苔。
水国春雷早，阗阗若众车。自怜迁逐者，犹滞蛰藏馀。
伏馀西景移，风雨洒轻絺。燕拂青芜地，蝉鸣红叶枝。
白雪高吟际，青霄远望中。谁言路遐旷，宫徵暗相通。
香殿留遗影，春朝玉户开。羽衣重素几，珠网俨轻埃。石自蓬山得，泉经太液来。柳丝遮绿浪，花粉落青苔。镜掩鸾空在，霞消凤不回。唯馀古桃树，传是上仙栽。
秋宜何处看，试问白云官。暗入蝉鸣树，微侵蝶绕兰。向风凉稍动，近日暑犹残。九陌浮埃减，千峰爽气攒。换衣防竹暮，沈果讶泉寒。宫响传花杵，天清出露盘。高禽当侧弁，游鲔对凭栏。一奏招商曲，空令继唱难。
仙吏紫薇郎，奇花共玩芳。攒星排绿蒂，照眼发红光。暗妒翻阶药，遥连直署香。游枝蜂绕易，碍刺鸟衔妨。露湿凝衣粉，风吹散蕊黄。蒙茏珠树合，焕烂锦屏张。留客胜看竹，思人比爱棠。如传采蘋咏，远思满潇湘。
临泛从公日，仙舟翠幕张。七桥通碧沼，双树接花塘。玉烛收寒气，金波隐夕光。野闻歌管思，水静绮萝香。游骑萦林远，飞桡截岸长。郊原怀灞浐，陂溠写江潢。常侍传花诏，偏裨问羽觞。岂令南岘首，千载播馀芳。
律变新秋至，萧条自此初。花酣莲报谢，叶在柳呈疏。澹日非云映，清风似雨馀。卷帘凉暗度，迎扇暑先除。草静多翻燕，波澄乍露鱼。今朝散骑省，作赋兴何如。
思君宁家宅，久接竹林期。尝值偷琴处，亲闻比玉时。高人不易合，弱冠早相知。试艺临诸友，能文即我师。凌寒松未老，先暮槿何衰。季子生前别，羊昙醉后悲。寿堂乖一恸，奠席阻长辞。因沥殊方泪，遥成墓下诗。
新从刘太尉，结束向并州。络脑青丝骑，盘囊锦带钩。出关逢将校，下岭拥戈矛。匣闭黄云冷，山传画角秋。剑锋将破虏，函道罢登楼。岂作书生老，当封万户侯。
云起山苍苍，林居萝薜荒。幽人老深境，素发与青裳。雨涤莓苔绿，风摇松桂香。洞泉分溜浅，岩笋出丛长。败屦安松砌，馀棋在石床。书名一为别，还路已堪伤。
新琴传凤凰，晴景称高张。白玉连徽净，朱丝系爪长。轻埃随拂拭，杂籁满铿锵。暗想山泉合，如亲兰蕙芳。正声消郑卫，古状掩笙簧。远识贤人意，清风愿激扬。
暑气发炎州，焦烟远未收。啸风兼炽燄，挥汗讶成流。鹳鹊投林尽，龟鱼拥石稠。漱泉齐饮酎，衣葛剧兼裘。长簟贪欹枕，轻巾懒挂头。招商如有曲，一为取新秋。
南客何时去，相逢问故人。望乡空泪落，嗜酒转家贫。疏懒辞微禄，东西任老身。上楼多看月，临水共伤春。五柳终期隐，双鸥自可亲。应怜折腰吏，冉冉在风尘。
元日争朝阙，奔流若会溟。路尘和薄雾，骑火接低星。门响双鱼钥，车喧百子铃。冕旒当翠殿，幢戟满彤庭。积岁方编瑞，乘春即省刑。大官陈禹玉，司历献尧蓂。寿酒三觞退，箫韶九奏停。太阳开物象，霈泽及生灵。南陌高山碧，东方晓气青。自怜扬子贱，归草太玄经。
上上开鹑野，师师出凤城。因知圣主念，得遂老农情。陇麦垂秋合，郊尘得雨清。时新荐玄祖，岁足富苍生。却马川原静，闻鸡水土平。薰弦歌舜德，和鼎致尧名。览物欣多稼，垂衣御大明。史官何所录，称瑞满天京。
蔼蔼凤凰宫，兰台玉署通。夜霜凝树羽，朝日照相风。官附三台贵，儒开百氏宗。司言陈禹命，侍讲发尧聪。香卷青编内，铅分绿字中。缀签从太史，锵佩揖群公。池接天泉碧，林交御果红。寒龟登故叶，秋蝶恋疏丛。颜谢徵文并，钟裴直事同。离群惊海鹤，属思怨江枫。地远姑苏外，山长越绝东。惭当哲匠后，下曲本难工。
旅寓虽难定，乘闲是胜游。碧云萧寺霁，红树谢村秋。戍鼓和潮暗，船灯照岛幽。诗家多滞此，风景似相留。
三十年来往，中间京洛尘。倦行今白首，归卧已清神。坡暖冬抽笋，松凉夏健人。更惭徵诏起，避世迹非真。
笑破人间事，吾徒莫自欺。解吟僧亦俗，爱舞鹤终卑。竹上题幽梦，溪边约敌棋。旧山归有阻，不是故迟迟。
郊居谢名利，何事最相亲。渐与论诗久，皆知得句新。川明虹照雨，树密鸟冲人。应念从今去，还来岳下频。
高燕飞何捷，啄害恣群雏。人岂玩其暴，华轩容尔居。强欺自天禀，刚吐信吾徒。乃知不平者，矫世道终孤。
云根禅客居，皆说旧无庐。松日明金像，山风向木鱼。依栖应不阻，名利本来疏。纵有人相问，林间懒拆书。
高鸦隔谷见，路转寺西门。塔影荫泉脉，山苗侵烧痕。钟疏含杳霭，閤迥亘黄昏。更待他僧到，长如前信存。
悠悠干禄利，草草废渔樵。身世堪惆怅，风骚顿寂寥。高秋期步野，积雨放趋朝。得句如相忆，莎斋且见招。
中峰曾到处，题记没苍苔。振锡传深谷，翻经想旧台。危松临砌偃，惊鹿蓦溪来。内殿御诗切，身回心未回。
天阶让紫衣，冷格鹤犹卑。道胜嫌名出，身闲觉老迟。晓香延宿火，寒磬度高枝。每说长松寺，他年与我期。
地阔分吴塞，枫高映楚天。曲塘春尽雨，方响夜深船。行纪添新梦，羁愁甚往年。何时京洛路，马上见人烟。
初程风信好，回望失津楼。日带潮声晚，烟含楚色秋。戍旗当远客，岛树转惊鸥。此去非名利，孤帆任白头。
正下搜贤诏，多君独避名。客来当意惬，花发遇歌成。乐地留高趣，权门让后生。东方御闲驷，园外好同行。
危桥转溪路，经雨石丛荒。幽瀑下仙果，孤巢悬夕阳。病辞青琐秘，心在紫芝房。更喜谐招隐，诗家有望郎。
清才郑小戎，标的贵游中。万里云无侣，三山鹤不笼。香和丹地暖，晚着綵衣风。荣路期经济，唯应在至公。
喜闻三字耗，闲客是陪游。白鸟闲疏索，青山日滞留。琴如高韵称，诗愧逸才酬。更勉匡君志，论思在献谋。
月下留丹灶，坛边树羽衣。异香人不觉，残夜鹤分飞。朝会初元盛，蓬瀛旧侣稀。瑶函真迹在，妖魅敢扬威。
鸡报已判春，中年抱疾身。晓催庭火暗，风带寺幡新。多虑无成事，空休是吉人。梅花浮寿酒，莫笑又移巡。
浮世仍逢乱，安排赖佛书。劳生中寿少，抱疾上升疏。日暖人逢鹿，园荒雪带锄。知非今又过，蘧瑗最怜渠。
雪鬓不禁镊，知非又此年。退居还有旨，荣路免妨贤。落落鸣蛩鸟，晴霞度雁天。自无佳节兴，依旧菊篱边。
金石皆销铄，贤愚共网罗。达从诗似偈，狂觉哭胜歌。高燕凌鸿鹄，枯槎压芰荷。此中无别境，此外是闲魔。
复道朝延火，严城夜涨尘。骅骝思故第，鹦鹉失佳人。禁漏虚传点，妖星不振辰。何当回万乘，重睹玉京春。
闲吟秋景外，万事觉悠悠。此夜若无月，一年虚过秋。
水榭花繁处，春晴日午前。鸟窥临槛镜，马过隔墙鞭。
几处白烟断，一川红树时。坏桥侵辙水，残照背村碑。
伏溜侵阶润，繁花隔竹香。娇莺方晓听，无事过南塘。
孤枕闻莺起，幽怀独悄然。地融春力润，花泛晓光鲜。
齿落伤情久，心惊健忘频。蜗庐经岁客，蚕市异乡人。
率怕人言谨，闲宜酒韵高。山林若无虑，名利不难逃。
惨惨日将暮，驱羸独到庄。沙痕傍墟落，风色入牛羊。
新霁田园处，夕阳禾黍明。沙村平见水，深巷有鸥声。
白日新年好，青春上国多。街平双阙近，尘起五云和。
茶爽添诗句，天清莹道心。只留鹤一只，此外是空林。
御礼徵奇策，人心注盛时。从来留振滞，只待济临危。
永夜疑无日，危时只赖山。旷怀休戚外，孤迹是非间。
形胜今虽在，荒凉恨不穷。虎狼秦国破，狐兔汉陵空。
秋江共僧渡，乡泪滴船回。一夜吴船梦，家书立马开。
十年深隐地，一雨太平心。匣涩休看剑，窗明复上琴。
明时那弃置，多病自迟留。疏磬和吟断，残灯照卧幽。
衰鬓闲生少，丹梯望觉危。松须依石长，鹤不傍人卑。
落叶频惊鹿，连峰欲映雕。此生诗病苦，此病更萧条。
旅思又惊夏，庭前长小松。远峰生贵气，残月敛衰容。
林鸟频窥静，家人亦笑慵。旧居留稳枕，归卧听秋钟。
华宇知难保，烧来又却修。只应巢燕惜，未必主人留。
幽鸟穿篱去，邻翁采药回。云从潭底出，花向佛前开。
步上短亭久，看回官渡船。江乡宜晚霁，楚老语丰年。
楚岫接乡思，茫茫归路迷。更堪斑竹驿，初听鹧鸪啼。
帝业山河固，离宫宴幸频。岂知驱战马，只是太平人。
终南最佳处，禅诵出青霄。群木澄幽寂，疏烟泛泬寥。
兵待皇威振，人随国步安。万方休望幸，封岳始鸣銮。
丧乱家难保，艰虞病懒医。空将忧国泪，犹拟洒丹墀。
流芳能几日，惆怅又闻蝉。行在多新贵，幽栖独长年。
世事尝艰险，僧居惯寂寥。美香闻夜合，清景见寅朝。
景物皆难驻，伤春复怨秋。旋书红叶落，拟画碧云收。
离乱身偶在，窜迹任浮沈。虎暴荒居迥，萤孤黑夜深。
梅雨和乡泪，终年共酒衣。殷勤华表鹤，羡尔亦曾归。
薄腻力偏羸，看看怆别时。东风狂不惜，西子病难医。
肌细分红脉，香浓破紫苞。无因留得玩，争忍折来抛。
幽径入桑麻，坞西逢一家。编篱薪带茧，补屋草和花。
借住郊园久，仍逢夏景新。绿苔行屐稳，黄鸟傍窗频。
菊开犹阻雨，蝶意切于人。亦应知暮节，不比惜残春。
衰谢当何忏，惟应悔壮图。磬声花外远，人影塔前孤。
色变莺雏长，竿齐笋箨垂。白头身偶在，清夏景还移。
蜀妓轻成妙，吴娃狎共纤。晚妆留拜月，卷上水精帘。
独步荒郊暮，沉思远墅幽。平生多少事，弹指一时休。
掩谤知迎吠，欺心见强颜。有名人易困，无契债难还。
病来胜未病，名缚便忘名。今日甘为客，当时注悯征。
暑湿深山雨，荒居破屋灯。此生无忏处，此去作高僧。
不须频怅望，且喜脱喧嚣。亦有终焉意，陂南看稻苗。
楼带猿吟迥，庭容鹤舞宽。㬠书因阅画，封药偶和丹。
宴罢论诗久，亭高拜表频。岸香蕃舶月，洲色海烟春。
驿步堤萦阁，军城鼓振桥。鸥和湖雁下，雪隔岭梅飘。
带雪南山道，和钟北阙明。太平当共贺，开化喝来声。
舴艋猿偷上，蜻蜓燕竞飞。樵香烧桂子，苔湿挂莎衣。
溪涨渔家近，烟收鸟道高。松花飘可惜，睡里洒离骚。
灯影看须黑，墙阴惜草青。岁阑悲物我，同是冒霜萤。
且喜安能保，那堪病更忧。可怜藜杖者，真个种瓜侯。
剩欲逢花折，判须冒雨频。晴明开渐少，莫怕湿新巾。
小蝶尔何竞，追飞不惮劳。远教群雀见，宁悟祸梯高。
明日添一岁，端忧奈尔何。冲寒出洞口，犹校夕阳多。
莫话伤心事，投春满鬓霜。殷勤共尊酒，今岁只残阳。
得地牡丹盛，晓添龙麝香。主人犹自惜，锦幕护春霜。
羽书传栈道，风火隔乡关。病眼那堪泣，伤心不到间。
可是武陵溪，春芳著路迷。花明催曙早，云腻惹空低。
虏黠虽多变，兵骄即易乘。犹须劳斥候，勿遣大河冰。
甲子今重数，生涯只自怜。殷勤元日日，欹午又明年。
茂陵归路绝，谁念此淹留。极目月沈浦，苦吟霜满舟。孤猿啼后夜，久客病高秋。欲寄乡关恨，寒江无北流。
万花明曲水，车马动秦川。此日不得意，青春徒少年。晴沙下鸥鹭，幽沚生兰荃。向晚积归念，江湖心渺然。
出门皆有托，君去独何亲。阙下新交少，天涯旧业贫。烟寒岳树暝，雪后岭梅春。圣代留昆玉，那令愧郤诜。
春草平陵路，荷衣醉别离。将寻洛阳友，共结洞庭期。星月半山尽，天鸡出海迟。无轻此分手，他日重相思。
行吟向暮天，何处不悽然？岸影几家柳，笛声何处船。楼分瓜步月，鸟入秣陵烟。故里无人到，乡书谁为传。
古院闭松色，入门人自闲。罢经来宿鸟，支策对秋山。客念蓬梗外，禅心烟雾间。空怜濯缨处，阶下水潺潺。
贫交千里外，失路更伤离。晓泪芳草尽，夜魂明月知。空山连野外，寒鸟下霜枝。此景正寥落，为君玄发衰。
松间开一径，秋草自相依。终日不冠带，空山无是非。投纶溪鸟伴，曝药谷云飞。时向邻家去，狂歌夜醉归。
楼中见千里，楼影入通津。烟树遥分陕，山河曲向秦。兴亡留白日，今古共红尘。鹳雀飞何处，城隅草自春。
远客家水国，此来如到乡。何人垂白发，一叶钓残阳。柳暗鸟乍起，渚深兰自芳。因知帝城下，有路向沧浪。
潦倒门前客，闲眠岁又残。连天数峰雪，终日与谁看。万丈高松古，千寻落水寒。仍闻有新作，懒寄入长安。
寒烛照清夜，笙歌隔藓墙。一从飞燕入，便不见君王。
倚筇聊一望，何处是秦川？草色初晴路，鸿声欲暮天。
归鸟入平野，寒云在远村。徒令睇望久，不复见王孙。
惭老将谁托，劳生每自惭。何当重携手，风雨满江南。
泸北行人绝，云南信未还。庭前花不埽，门外柳谁攀。坐久销银烛，愁多减玉颜。悬心秋夜月，万里照关山。
西登童子寺，东望晋阳城。金川千点渌，汾水一条清。
大海从鱼跃，长空任鸟飞。欲知吾道廓，不与物情违。
南北东西去，茫茫万古尘。关河无尽处，风雪有行人。险极山通蜀，平多地入秦。营营名利者，来往岂辞频。
信彼称灵石，居然狎遁栖。裴回承翠巘，斌驳带深溪。夕阴起层岫，清景半虹霓。风来应啸阮，波动可琴嵇。仆也颍阳客，望彼空思齐。傥见山人至，簪蒿且杖藜。
蜀郡将之远，城南万里桥。衣缘乡泪湿，貌以客愁销。地富鱼为米，山芳桂是樵。旅游唯得酒，今日过明朝。
忆昨会诗酒，终日相逢迎。今来成故事，岁月令人惊。泪流红粉薄，风度罗衣轻。难为子猷志，虚负文君名。
志乖多感物，临眺更增愁。暑候虽云夏，江声已似秋。雪遥难辨木，村近好维舟。莫恨归朝晚，朝簪拟胜游。
濯足云水客，折腰簪笏身。諠闲迹相背，十里别经旬。忽因乘逸兴，莫惜访嚣尘。窗前故栽竹，与君为主人。
迟迟禁漏尽，悄悄暝鸦喧。夜雨槐花落，微凉卧北轩。曙灯残未灭，风帘闲自翻。每一得静境，思与故人言。
病眼昏似夜，衰鬓飒如秋。除却须衣食，平生百事休。知君善易者，问我决疑不。不卜非他故，人间无所求。
百鸟乳雏毕，秋燕独蹉跎。去社日已近，衔泥意如何。不悟时节晚，徒施工用多。人间事亦尔，不独燕营窠。
昔君乌纱帽，赠我白头翁。帽今在顶上，君已归泉中。物故犹堪用，人亡不可逢。岐山今夜月，坟树正秋风。
食饱拂枕卧，睡足起闲吟。浅酌一杯酒，缓弹数弄琴。既可畅情性，亦足傲光阴。谁知利名尽，无复长安心。
秋鸿次第过，哀猿朝夕闻。是日孤舟客，此地亦离群。濛濛润衣雨，漠漠冒帆云。不醉浔阳酒，烟波愁杀人。
宠新卿典礼，会盛客徵文。不失迁莺侣，因成贺燕群。池台晴间雪，冠盖暮和云。共仰曾攀处，年深桂尚熏。
丽句劳相赠，佳期恨有违。早知留酒待，悔不趁花归。春尽绿醅老，雨多红萼稀。今朝如一醉，犹得及芳菲。
未将时会合，且与俗浮沈。鸿养青冥翮，蛟潜云雨心。烟郊春别远，风碛暮程深。墨客投何处，并州旧翰林。
得道即无著，随缘西复东。貌依年腊老，心到夜禅空。山宿驯溪虎，江行滤水虫。悠悠尘客思，春满碧云中。
晚景函关路，凉风社日天。青岩新有燕，红树欲无蝉。愁立驿楼上，厌行官堠前。萧条秋兴苦，渐近二毛年。
花落鸟嘤嘤，南归称野情。月宜秦岭宿，春好蜀江行。乡路通云栈，郊扉近锦城。乌台陟冈送，人羡别时荣。
不与人境接，寺门开向山。暮钟寒鸟聚，秋雨病僧闲。月隐云树外，萤飞廊宇间。幸投花界宿，暂得静心颜。
郊居人事少，昼卧对林峦。穷巷厌多雨，贫家愁早寒。葛衣秋未换，书卷病仍看。若问生涯计，前溪一钓竿。
守岁尊无酒，思乡泪满巾。始知为客苦，不及在家贫。畏老偏惊节，防愁预恶春。故园今夜里，应念未归人。
二月村园暖，桑间戴胜飞。农夫舂旧谷，蚕妾捣新衣。牛马因风远，鸡豚过社稀。黄昏林下路，鼓笛赛神归。
得道应无著，谋生亦不妨。春泥秧稻暖，夜火焙茶香。水巷风尘少，松斋日月长。高闲真是贵，何处觅侯王。
衰容常晚栉，秋镜偶新磨。一与清光对，方知白发多。鬓毛从幻化，心地付头陀。任意浑成雪，其如似梦何。
赐欢仍许醉，此会兴如何。翰苑主恩重，曲江春意多。花低羞艳妓，莺散让清歌。共道升平乐，元和胜永和。
凉风木槿篱，暮雨槐花枝。并起新秋思，为得故人诗。避地鸟择木，升朝鱼在池。城中与山下，喧静闇相思。
君入空台去，朝往暮还来。我入泉台去，泉门无复开。鳏夫任系职，稚女未胜哀。寂寞咸阳道，家人覆墓回。
斜月入前楹，迢迢夜坐情。梧桐上阶影，蟋蟀近床声。曙傍窗间至，秋从簟上生。感时因忆事，不寝到鸡鸣。
索莫少颜色，池边无主禽。难收带泥翅，易结著人心。顶毳落残碧，尾花销闇金。放归飞不得，云海故巢深。
烟澹月濛濛，舟行夜色中。江铺满槽水，帆展半樯风。叫曙嗷嗷雁，啼秋唧唧虫。只应催北客，早作白须翁。
节物行摇落，年颜坐变衰。树初黄叶日，人欲白头时。乡国程程远，亲朋处处辞。唯残病与老，一步不相离。
南浦闲行罢，西楼小宴时。望湖凭槛久，待月放杯迟。江果尝卢橘，山歌听竹枝。相逢且同乐，何必旧相知。
逐处花皆好，随年貌自衰。红樱满眼日，白发半头时。倚树无言久，攀条欲放迟。临风两堪叹，如雪复如丝。
职散优闲地，身慵老大时。送春唯有酒，销日不过棋。禄米獐牙稻，园蔬鸭脚葵。饱餐仍晏起，馀暇弄龟儿。
竹寺初晴日，花塘欲晓春。野猿疑弄客，山鸟似呼人。酒嫩倾金液，茶新碾玉尘。可怜幽静地，堪寄老慵身。
外事因慵废，中怀与静期。寻泉上山远，看笋出林迟。白石磨樵斧，青竿理钓丝。澄清深浅好，最爱夕阳时。
匹马来郊外，扁舟在水滨。可怜冲雨客，来访阻风人。小榼酤清醑，行厨煮白鳞。停杯看柳色，各忆故园春。
散吏闲如客，贫州冷似村。早凉湖北岸，残照郭西门。懒镊从须白，休治任眼昏。老来何所用，少兴不多言。
尽日行还歇，迟迟独上山。攀藤老筋力，照水病容颜。陶巷招居住，茅家许往还。饱谙荣辱事，无意恋人间。
行年四十五，两鬓半苍苍。清瘦诗成癖，粗豪酒放狂。老来尤委命，安处即为乡。或拟庐山下，来春结草堂。
薄晚支颐坐，中宵枕臂眠。一从身去国，再见日周天。老度江南岁，春抛渭北田。浔阳来早晚，明日是三年。
卑湿沙头宅，连阴雨夜天。共听檐溜滴，心事两悠然。把酒循环饮，移床曲尺眠。莫言非故旧，相识已三年。
山斋方独往，尘事莫相仍。蓝舆辞鞍马，缁徒换友朋。朝餐唯药菜，夜伴只纱灯。除却青衫在，其馀便是僧。
密座移红毯，酡颜照渌杯。双娥留且住，五马任先回。醉耳歌催醒，愁眉笑引开。平生少年兴，临老暂重来。
萧洒登山去，龙钟遇雨回。磴危攀薜荔，石滑践莓苔。袜污君相谑，鞋穿我自咍。莫欺泥土脚，曾蹋玉阶来。
彭蠡湖天晚，桃花水气春。鸟飞千白点，日没半红轮。何必为迁客，无劳是病身。但来临此望，少有不愁人。
云黑雨翛翛，江昏水闇流。有风催解缆，无月伴登楼。酒罢无多兴，帆开不少留。唯看一点火，遥认是行舟。
有女名罗子，生来才两春。我今年已长，日夜二毛新。顾念娇啼面，思量老病身。直应头似雪，始得见成人。
寂寞清明日，萧条司马家。留饧和冷粥，出火煮新茶。欲别能无酒，相留亦有花。南迁更何处，此地已天涯。
向晚双池好，初晴百物新。袅枝翻翠羽，溅水跃红鳞。萍汎同游子，莲开当丽人。临流一惆怅，还忆曲江春。
白发长兴叹，青娥亦伴愁。寒衣补灯下，小女戏床头。闇澹屏帏故，凄凉枕席秋。贫中有等级，犹胜嫁黔娄。
子骋丹青日，予当丑老时。无劳役神思，更画病容仪。迢递麒麟阁，图功未有期。区区尺素上，焉用写真为。
遇兴寻文客，因欢命酒徒。春游忆亲故，夜会似京都。诗思闲仍在，乡愁醉暂无。狂来欲起舞，惭见白髭须。
眷眄情无恨，优容礼有馀。三年为郡吏，一半许山居。酒熟心相待，诗来手自书。庾楼春好醉，明月且回车。
漫把参同契，难烧伏火砂。有时成白首，无处问黄芽。幻世如泡影，浮生抵眼花。唯将绿醅酒，且替紫河车。
转枕重安寝，回头一欠伸。纸窗明觉晓，布被暖知春。莫强疏慵性，须安老大身。鸡鸣一觉睡，不博早朝人。
云截山腰断，风驱雨脚回。早阴江上散，残热日中来。却取生衣著，重拈竹簟开。谁能淘晚热，闲饮两三杯。
一入吴王殿，无人睹翠娥。楼高时见舞，宫静夜闻歌。半露胸如雪，斜回脸似波。妍媸各有分，谁敢妒恩多。
鞍马军城外，笙歌祖帐前。乘潮发湓口，带雪别庐山。暮景牵行色，春寒散醉颜。共嗟炎瘴地，尽室得生还。
竟日语还默，中宵栖复惊。身囚缘彩翠，心苦为分明。暮起归巢思，春多忆侣声。谁能拆笼破，从放快飞鸣。
风软云不动，郡城东北隅。晚来春澹澹，天气似京都。弦管随宜有，杯觞不道无。其如亲故远，无可共欢娱。
二毛生镜日，一叶落庭时。老去争由我，愁来欲泥谁。空销闲岁月，不见旧亲知。唯弄扶床女，时时强展眉。
东亭尽日坐，谁伴寂寥身。绿桂为佳客，红蕉当美人。笑言虽不接，情状似相亲。不作悠悠想，如何度晚春。
既悟莲花藏，须遗贝叶书。菩提无处所，文字本空虚。观指非知月，忘筌是得鱼。闻君登彼岸，舍筏复何如。
峡外相逢远，樽前一会难。即须分手别，且强展眉欢。楚袖萧条舞，巴弦趣数弹。笙歌随分有，莫作帝乡看。
岚雾今朝重，江山此地深。滩声秋更急，峡气晓多阴。望阙云遮眼，思乡雨滴心。将何慰幽独，赖此北窗琴。
水陆四千里，何时归到秦？舟辞三峡雨，马入九衢尘。有酒留行客，无书寄贵人。唯凭远传语，好在曲江春。
江水三回曲，愁人两地情。磨围山下色，明月峡中声。晚后连天碧，秋来彻底清。临流有新恨，照见白须生。
岁暮纷多思，天涯渺未归。老添新甲子，病减旧容辉。乡国仍留念，功名已息机。明朝四十九，应转悟前非。
瘴地风霜早，温天气候催。穷冬不见雪，正月已闻雷。震蛰虫蛇出，惊枯草木开。空馀客方寸，依旧似寒灰。
巫峡中心郡，巴城四面春。草青临水地，头白见花人。忧喜皆心火，荣枯是眼尘。除非一杯酒，何物更关身。
城下巴江水，春来似曲尘。软沙如渭曲，斜岸忆天津。影蘸新黄柳，香浮小白蘋。临流搔首坐，惆怅为何人。
草润衫襟重，沙乾屐齿轻。仰头听鸟立，信脚望花行。暇日无公事，衰年有道情。浮生短于梦，梦里莫营营。
东寺台阁好，上方风景清。数来犹未厌，长别岂无情。恋水多临坐，辞花剩绕行。最怜新岸柳，手种未全成。
执象宗玄祖，贻谋启孝孙。文高柏梁殿，礼薄霸陵原。宫仗辞天阙，朝仪出国门。生成不可报，二十七年恩。
虞帝南巡后，殷宗谅闇中。初辞铸鼎地，已闭望仙宫。晓落当陵月，秋生满旆风。前星承帝座，不使北辰空。
业大承宗祖，功成付子孙。睿文诗播乐，遗训史标言。节表中和德，方垂广利恩。悬知千载后，理代数贞元。
梦减三龄寿，哀延七月期。寝园愁望远，宫仗哭行迟。云日添寒惨，笳箫向晚悲。因山有遗诏，如葬汉文时。
仙去逍遥境，诗留窈窕章。春归金屋少，夜入寿宫长。凤引曾辞辇，蚕休昔采桑。阴灵何处感，沙麓月无光。
官稳身应泰，春风信马行。纵忙无苦事，虽病有心情。厚禄儿孙饱，前驱道路荣。花时八入直，无暇贺元兄。
阁下灯前梦，巴南城里游。觅花来渡口，寻寺到山头。江色分明绿，猿声依旧愁。禁钟惊睡觉，唯不上东楼。
宅小人烦闷，泥深马钝顽。街东闲处住，日午热时还。院窄难栽竹，墙高不见山。唯应方寸内，此地觅宽闲。
结托白须伴，因依青竹丛。题诗新壁上，过酒小窗中。深院晚无白，虚檐凉有风。金貂醉好看，回首紫垣东。
晚遇缘才拙，先衰被病牵。那知垂白日，始是著绯年。身外名徒尔，人间事偶然。我朱君紫绶，犹未得差肩。
润气凝柱础，繁声注瓦沟。闇留窗不晓，凉引簟先秋。叶湿蚕应病，泥稀燕亦愁。仍闻放朝夜，误出到街头。
风雨闇萧萧，鸡鸣暮复朝。碎声笼苦竹，冷翠落芭蕉。水鸟投檐宿，泥蛙入户跳。仍闻蕃客见，明日欲追朝。
不觉百年半，何曾一日闲。朝随烛影出，暮趁鼓声还。瓮里非无酒，墙头亦有山。归来长困卧，早晚得开颜。
欲忘忘未得，欲去去无由。两腋不生翅，二毛空满头。坐看新落叶，行上最高楼。暝色无边际，茫茫尽眼愁。
殷勤江郡守，怅望掖垣郎。惭见新琼什，思归旧草堂。事随心未得，名与道相妨。若不休官去，人间到老忙。
眼看过半百，早晚扫岩扉。白首谁能住，青山自不归。百千万劫障，四十九年非。会拟抽身去，当风斗擞衣。
曲江新岁后，冰与水相和。南岸犹残雪，东风未有波。偶游身独自，相忆意如何。莫待春深去，花时鞍马多。
静巷无来客，深居不出门。铺沙盖苔面，扫雪拥松根。渐暖宜闲步，初晴爱小园。觅花都未有，唯觉树枝繁。
地润东风暖，闲行蹋草芽。呼童遣移竹，留客伴尝茶。霤滴檐冰尽，尘浮隙日斜。新居未曾到，邻里是谁家。
近见头陀伴，云师老更慵。性灵闲似鹤，颜状古于松。山里犹难觅，人间岂易逢。仍闻移住处，太白最高峰。
静爱青苔院，深宜白鬓翁。貌将松共瘦，心与竹俱空。暖有低檐日，春多飏幕风。平生闲境界，尽在五言中。
好在王员外，平生记得不。共赊黄叟酒，同上莫愁楼。静接殷勤语，狂随烂熳游。那知今日眼，相见冷于秋。
地压坤方重，官兼宪府雄。桂林无瘴气，柏署有清风。山水衙门外，旌旗艛艓中。大夫应绝席，诗酒与谁同。
三月十四夜，西垣东北廊。碧梧叶重叠，红药树低昂。月砌漏幽影，风帘飘闇香。禁中无宿客，谁伴紫微郎。
人少庭宇旷，夜凉风露清。槐花满院气，松子落阶声。寂寞挑灯坐，沈吟蹋月行。年衰自无趣，不是厌承明。
绰约小天仙，生来十六年。姑山半峰雪，瑶水一枝莲。晚院花留立，春窗月伴眠。回眸虽欲语，阿母在傍边。
头青眉眼细，十四女沙弥。夜静双林怕，春深一食饥。步慵行道困，起晚诵经迟。应似仙人子，花宫未嫁时。
晓垂朱绶带，晚著白纶巾。出去为朝客，归来是野人。两飧聊过日，一榻足容身。此外皆闲事，时时访老陈。
送客出门后，移床下砌初。趁凉行绕竹，引睡卧看书。老更为官拙，慵多向事疏。松窗倚藤杖，人道似僧居。
暖拥红炉火，闲搔白发头。百年慵里过，万事醉中休。有室同摩诘，无儿比邓攸。莫论身在日，身后亦无忧。
忆昨徵还日，三人归路同。此生都是梦，前事旋成空。杓直泉埋玉，虞平烛过风。唯残乐天在，头白向江东。
停骖歇路隅，重感一长吁。扰扰生还死，纷纷荣又枯。困支青竹杖，闲捋白髭须。莫叹身衰老，交游半已无。
旅思正茫茫，相逢此道傍。晓岚林叶暗，秋露草花香。白发江城守，青衫水部郎。客亭同宿处，忽似夜归乡。
谪宦心都惯，辞乡去不难。缘留龟子住，涕泪一阑干。小子须娇养，邹婆为好看。银匙封寄汝，忆我即加餐。
昔是诗狂客，今为酒病夫。强饮翻怅望，纵醉不欢娱。鬓发三分白，交亲一半无。郢城君莫厌，犹校近京都。
泉石尚依依，林疏僧亦稀。何年辞水阁，今夜宿云扉。谩献长杨赋，虚抛薜荔衣。不能成一事，赢得白头归。
雪鬓年颜老，霜庭景气秋。病看妻检药，寒遣婢梳头。身外名何有，人间事且休。澹然方寸内，唯拟学虚舟。
北客劳相访，东楼为一开。褰帘待月出，把火看潮来。艳听竹枝曲，香传莲子杯。寒天殊未晓，归骑却迟回。
蹇步垂朱绶，华缨映白须。何因驻衰老，只有且欢娱。酒兴还应在，诗情可便无。登山与临水，犹未要人扶。
极浦收残雨，高城驻落晖。山明虹半出，松闇鹤双归。将吏随衙散，文书入务稀。闲吟倚新竹，筠粉污朱衣。
老与病相仍，华簪发不胜。行多朝散药，睡少夜停灯。禄食分供鹤，朝衣减施僧。性多移不得，郡政谩如绳。
雪发随梳落，霜毛绕鬓垂。加添老气味，改变旧容仪。不肯长如漆，无过总作丝。最憎明镜里，黑白半头时。
晚坐松檐下，宵眠竹阁间。清虚当服药，幽独抵归山。巧未能胜拙，忙应不及闲。无劳别修道，即此是玄关。
独酌无多兴，闲吟有所思。一杯新岁酒，两句故人诗。杨柳初黄日，髭须半白时。蹉跎春气味，彼此老心知。
火销灰复死，疏弃已经旬。岂是人情薄，其如天气春。风寒忽再起，手冷重相亲。却就红炉坐，心如逢故人。
披衣未冠栉，晨起入前林。宿露残花气，朝光新叶阴。傍松人迹少，隔竹鸟声深。闲倚小桥立，倾头时一吟。
看舞颜如玉，听诗韵似金。绮罗从许笑，弦管不妨吟。可惜春风老，无嫌酒盏深。辞花送寒食，并在此时心。
鞍马夜纷纷，香街起暗尘。回鞭招饮妓，分火送归人。风月应堪惜，杯觞莫厌频。明朝三月尽，忍不送残春。
尽日湖亭卧，心闲事亦稀。起因残醉醒，坐待晚凉归。松雨飘藤帽，江风透葛衣。柳堤行不厌，沙软絮霏霏。
拂波云色重，洒叶雨声繁。水鹭双飞起，风荷一向翻。空濛连北岸，萧飒入东轩。或拟湖中宿，留船在寺门。
老逼教垂白，官科遣著绯。形骸虽有累，方寸却无机。遇酒多先醉，逢山爱晚归。沙鸥不知我，犹被隼旟飞。
满眼虽多客，开眉复向谁。少年非我伴，秋夜与君期。落魄俱耽酒，殷勤共爱诗。相怜别有意，彼此老无儿。
岁熟人心乐，朝游复夜游。春风来海上，明月在江头。灯火家家市，笙歌处处楼。无妨思帝里，不合厌杭州。
草浅马翩翩，新晴薄暮天。柳条春拂面，衫袖醉垂鞭。立语花堤上，行吟水寺前。等闲消一日，不觉过三年。
赪锦支绿绮，韵同相感深。千年古涧石，八月秋堂琴。引出山水思，助成金玉音。人间无可比，比我与君心。
共作千里伴，俱为一郡回。岁阴中路尽，乡思先春来。山雪晚犹在，淮冰晴欲开。归欤吟可作，休恋主人杯。
南省去拂衣，东都来掩扉。病将老齐至，心与身同归。白首外缘少，红尘前事非。怀哉紫芝叟，千载心相依。
城头传鼓角，灯下整衣冠。夜镜藏须白，秋泉漱齿寒。欲将闲送老，须著病辞官。更待年终后，支持归计看。
浦乾潮未应，堤湿冻初销。粉片妆梅朵，金丝刷柳条。鸭头新绿水，雁齿小红桥。莫怪珂声碎，春来五马骄。
失为庭前雪，飞因海上风。九霄应得侣，三夜不归笼。声断碧云外，影沈明月中。郡斋从此后，谁伴白头翁。
晓报樱桃发，春携酒客过。绿饧黏盏杓，红雪压枝柯。天色晴明少，人生事故多。停杯替花语，不醉拟如何。
三载卧山城，闲知节物情。莺多过春语，蝉不待秋鸣。气嗽因寒发，风痰欲雨生。病身无所用，唯解卜阴晴。
北院人稀到，东窗事最偏。竹烟行灶上，石壁卧房前。性拙身多暇，心慵事少缘。还如病居士，唯置一床眠。
五十钱唐守，应为送老官。滥蒙辞客爱，犹作近臣看。凿落愁须饮，琵琶闷遣弹。白头虽强醉，不似少年欢。
新篇日日成，不是爱声名。旧句时时改，无妨悦性情。但令长守郡，不觉却归城。祗拟江湖上，吟哦过一生。
锡杖登高寺，香炉忆旧峰。偶来舟不系，忽去鸟无踪。岂要留离偈，宁劳动别容。与师俱是梦，梦里暂相逢。
耆老遮归路，壶浆满别筵。甘棠无一树，那得泪潸然。税重多贫户，农饥足旱田。唯留一湖水，与汝救凶年。
三十年前路，孤舟重往还。绕身新眷属，举目旧乡关。事去唯留水，人非但见山。啼襟与愁鬓，此日两成斑。
别业埇城北，抛来二十春。改移新径路，变换旧村邻。有税田畴薄，无官弟侄贫。田园何用问，强半属他人。
汴河无景思，秋日又凄凄。地薄桑麻瘦，村贫屋舍低。早苗多间草，浊水半和泥。最是萧条处，茅城驿向西。
决决涌岩穴，溅溅出洞门。向东应入海，从此不归源。似叶飘辞树，如云断别根。吾身亦如此，何日返乡园。
本性好丝桐，尘机闻即空。一声来耳里，万事离心中。清畅堪销疾，恬和好养蒙。尤宜听三乐，安慰白头翁。
酒醒闲独步，小院夜深凉。一领新秋簟，三间明月廊。未收残盏杓，初换热衣裳。好是幽眠处，松阴六尺床。
烟景澹濛濛，池边微有风。觉寒蛬近壁，知瞑鹤归笼。长貌随年改，衰情与物同。夜来霜厚薄，梨叶半低红。
别来王阁老，三岁似须臾。鬓上斑多少，杯前兴有无。官从分紧慢，情莫问荣枯。许入朱门否，篮舆一病夫。
小竹围庭匝，平池与砌连。闲多临水坐，老爱向阳眠。营役抛身外，幽奇送枕前。谁家卧床脚，解系钓鱼船。
天禄阁门开，甘泉侍从回。图书皆帝籍，寮友尽仙才。骑省通中掖，龙楼隔上台。犹怜病宫相，诗寄洛阳来。
暖阁春初入，温炉兴稍阑。晚风犹冷在，夜火且留看。独宿相依久，多情欲别难。谁能共天语，长遣四时寒。
弊宅须重葺，贫家乏羡财。桥凭川守造，树倩府僚栽。朱板新犹湿，红英暖渐开。仍期更携酒，倚槛看花来。
闲绕洛阳城，无人知姓名。病乘篮舆出，老著茜衫行。处处花相引，时时酒一倾。借君溪阁上，醉咏两三声。
孟夏爱吾庐，陶潜语不虚。花樽飘落酒，风案展开书。邻女偷新果，家僮漉小鱼。不知皇甫七，池上兴何如。
鸟栖鱼不动，月照夜江深。身外都无事，舟中只有琴。七弦为益友，两耳是知音。心静即声淡，其间无古今。
经旬不饮酒，踰月未闻歌。岂是风情少，其如尘事多。虎丘惭客问，娃馆妒人过。莫笑笼中鹤，相看去几何。
荷芰绿参差，新秋水满池。早凉生北槛，残照下东篱。露饱蝉声懒，风乾柳意衰。过潘二十岁，何必更愁悲。
风琴秋拂匣，月户夜开关。荣启先生乐，姑苏太守闲。传声千古后，得意一时间。却怪钟期耳，唯听水与山。
露坠萎花槿，风吹败叶荷。老心欢乐少，秋眼感伤多。芳岁今如此，衰翁可奈何。犹应不如醉，试遣唤笙歌。
岂独年相迫，兼为病所侵。春来痰气动，老去嗽声深。眼暗犹操笔，头斑未挂簪。因循过日月，真是俗人心。
足伤遭马坠，腰重倩人抬。秪合窗间卧，何由花下来。坐依桃叶妓，行呷地黄杯。强出非他意，东风落尽梅。
红杏初生叶，青梅已缀枝。阑珊花落后，寂寞酒醒时。坐闷低眉久，行慵举足迟。少年君莫怪，头白自应知。
林下春将尽，池边日半斜。樱桃落砌颗，夜合隔帘花。尝酒留闲客，行茶使小娃。残杯劝不饮，留醉向谁家。
红紫共纷纷，祗承老使君。移舟木兰棹，行酒石榴裙。水色窗窗见，花香院院闻。恋他官舍住，双鬓白如云。
日觉双眸暗，年惊两鬓苍。病应无处避，老更不宜忙。徇俗心情少，休官道理长。今秋归去定，何必重思量。
好是清凉地，都无系绊身。晚晴宜野寺，秋景属闲人。净石堪敷坐，寒泉可濯巾。自惭容鬓上，犹带郡庭尘。
自开山寺路，水陆往来频。银勒牵骄马，花船载丽人。芰荷生欲遍，桃李种仍新。好住湖堤上，长留一道春。
风转云头敛，烟销水面开。晴虹桥影出，秋雁橹声来。郡静官初罢，乡遥信未回。明朝是重九，谁劝菊花杯。
酒助疏顽性，琴资缓慢情。有慵将送老，无智可劳生。忽忽忘机坐，伥伥任运行。家乡安处是，那独在神京。
久贮沧浪意，初辞桎梏身。昏昏常带酒，默默不应人。坐稳便箕踞，眠多爱欠伸。客来存礼数，始著白纶巾。
何事出长洲，连宵饮不休。醒应难作别，欢渐少于愁。灯火穿村市，笙歌上驿楼。何言五十里，已不属苏州。
但要前尘减，无妨外相同。虽过酒肆上，不离道场中。弦管声非实，花钿色是空。何人知此义，唯有净名翁。
腕软拨头轻，新教略略成。四弦千遍语，一曲万重情。法向师边得，能从意上生。莫欺江外手，别是一家声。
边角两三枝，霜天陇上儿。望乡相并立，向月一时吹。战马头皆举，征人手尽垂。呜呜三奏罢，城上展旌旗。
林院无情绪，经春不一开。杨花飞作穗，榆荚落成堆。壮气从中减，流年逐后催。只应如过客，病去老迎来。
步月怜清景，眠松爱绿阴。早年诗思苦，晚岁道情深。夜学禅多坐，秋牵兴暂吟。悠然两事外，无处更留心。
置心思虑外，灭迹是非间。约俸为生计，随官换往还。耳烦闻晓角，眼醒见秋山。赖此松檐下，朝回半日闲。
松寂风初定，琴清夜欲阑。偶因群动息，试拨一声看。寡鹤当徽怨，秋泉应指寒。惭君此倾听，本不为君弹。
晨起秋斋冷，萧条称病容。清风两窗竹，白露一庭松。阮籍谋身拙，嵇康向事慵。生涯别有处，浩气在心胸。
懒钝尤知命，幽栖渐得朋。门闲无谒客，室静有禅僧。炉向初冬火，笼停半夜灯。忧劳缘智巧，自喜百无能。
急景流如箭，凄风利似刀。暝催鸡翅敛，寒束树枝高。缩水浓和酒，加绵厚絮袍。可怜冬计毕，煖卧醉陶陶。
放杯书案上，枕臂火炉前。老爱寻思事，慵多取次眠。妻教卸乌帽，婢与展青毡。便是屏风样，何劳画古贤。
高居称君子，潇洒四无邻。丞相栋梁久，使君桃李新。凝情看丽句，驻步想清尘。况是寒天客，楼空无主人。
泉喷声如玉，潭澄色似空。练垂青嶂上，珠泻绿盆中。溜滴三秋雨，寒生六月风。何时此岩下，来作濯缨翁。
闲官兼慢使，著处易停轮。况欲逢新岁，仍初见故人。冒寒寻到洛，待煖始归秦。亦拟同携手，城东略看春。
偶作关东使，重陪洛下游。病来从断酒，老去可禁愁。款曲偏青眼，蹉跎各白头。蓬山闲气味，依约似龙楼。
携手池边月，开襟竹下风。驱愁知酒力，破睡见茶功。居处东西接，年颜老少同。能来为伴否，伊上作渔翁。
几榻临池坐，轩车冒雪过。交亲致杯酒，僮仆解笙歌。流岁行将晚，浮荣得几多。林泉应问我，不住意如何。
好住旧林泉，回头一怅然。渐知吾潦倒，深愧尔留连。欲作栖云计，须营种黍钱。更容求一郡，不得亦归田。
左辖辍中台，门东委上才。彤襜经宿到，绛帐及春开。民望恳难夺，天心慈易回。那知不隔岁，重借寇恂来。
身外无羁束，心中少是非。被花留便住，逢酒醉方归。人事行时少，官曹入日稀。春寒游正好，稳马薄绵衣。
警露声音好，冲天相貌殊。终宜向辽廓，不称在泥涂。白首劳为伴，朱门幸见呼。不知疏野性，解爱凤池无。
虚窗两丛竹，静室一炉香。门外红尘合，城中白日忙。无烦寻道士，不要学仙方。自有延年术，心闲岁月长。
从陕至东京，山低路渐平。风光四百里，车马十三程。花共垂鞭看，杯多并辔倾。笙歌与谈笑，随分自将行。
袅袅凉风动，凄凄寒露零。兰衰花始白，荷破叶犹青。独立栖沙鹤，双飞照水萤。若为寥落境，仍值酒初醒。
谷口谁家住，云扃锁竹泉。主人何处去，萝薜换貂蝉。籍在金闺内，班排玉扆前。诚知忆山水，归得是何年。
魏王堤下水，声似使君滩。惆怅回头听，踌蹰立马看。荡风波眼急，翻雪浪心寒。忆得瞿唐事，重吟行路难。
柳闇长廊合，花深小院开。苍头铺锦褥，皓腕捧银杯。绣帽珠稠缀，香衫袖窄裁。将军拄毬杖，看按柘枝来。
竹马书薨岁，铜龙表葬时。永言窀穸事，全用少阳仪。寿夭由天命，哀荣出圣慈。恭闻褒赠诏，轸念在与夷。
剪叶藩封早，承华册命尊。笙歌辞洛苑，风雪蔽梁园。卤簿凌霜宿，铭旌向月翻。宫寮不逮事，哭送出都门。
过夏衣香润，迎秋簟色鲜。斜支花石枕，卧咏蕊珠篇。泥泞非游日，阴沈好睡天。能来同宿否，听雨对床眠。
竹院新晴夜，松窗未卧时。共琴为老伴，与月有秋期。玉轸临风久，金波出雾迟。幽音待清景，唯是我心知。
黄叶聚墙角，青苔围柱根。被经霜后薄，镜遇雨来昏。半卷寒檐幕，斜开暖阁门。迎冬兼送老，只仰酒盈尊。
遍览古今集，都无秋雪诗。阳春先唱后，阴岭未消时。草讶霜凝重，松疑鹤散迟。清光莫独占，亦对白云司。
蝉发一声时，槐花带两枝。只应催我老，兼遣报君知。白发生头速，青云入手迟。无过一杯酒，相劝数开眉。
有起皆因灭，无暌不暂同。从欢终作戚，转苦又成空。次第花生眼，须臾烛过风。更无寻觅处，鸟迹印空中。
芳景多游客，衰翁独在家。肺伤妨饮酒，眼痛忌看花。寺路随江曲，宫墙夹道斜。羡君犹壮健，不枉度年华。
何处春深好，春深富贵家。马为中路鸟，妓作后庭花。罗绮驱论队，金银用断车。眼前何所苦，唯苦日西斜。
何处春深好，春深贫贱家。荒凉三径草，冷落四邻花。奴困归佣力，妻愁出赁车。途穷平路险，举足剧褒斜。
何处春深好，春深执政家。凤池添砚水，鸡树落衣花。诏借当衢宅，恩容上殿车。延英开对久，门与日西斜。
何处春深好，春深方镇家。通犀排带胯，瑞鹘勘袍花。飞絮冲毬马，垂杨拂妓车。戎装拜春设，左握宝刀斜。
何处春深好，春深刺史家。阴繁棠布叶，岐秀麦分花。五疋鸣珂马，双轮画轼车。和风引行乐，叶叶隼旟斜。
何处春深好，春深学士家。凤书裁五色，马鬣剪三花。蜡炬开明火，银台赐物车。相逢不敢揖，彼此帽低斜。
何处春深好，春深女学家。惯看温室树，饱识浴堂花。御印提随仗，香笺把下车。宋家宫样髻，一片绿云斜。
何处春深好，春深御史家。絮萦骢马尾，蝶绕绣衣花。破柱行持斧，埋轮立驻车。入班遥认得，鱼贯一行斜。
何处春深好，春深迁客家。一杯寒食酒，万里故园花。炎瘴蒸如火，光阴走似车。为忧鵩鸟至，只恐日光斜。
何处春深好，春深经业家。唯求太常第，不管曲江花。折桂名惭郤，收萤志慕车。官场泥补处，最怕寸阴斜。
何处春深好，春深隐士家。野衣裁薜叶，山饭晒松花。兰索纫幽佩，蒲轮驻软车。林间箕踞坐，白眼向人斜。
何处春深好，春深渔父家。松湾随棹月，桃浦落船花。投饵移轻楫，牵轮转小车。萧萧芦叶里，风起钓丝斜。
何处春深好，春深潮户家。涛翻三月雪，浪喷四时花。曳练驰千马，惊雷走万车。馀波落何处，江转富阳斜。
何处春深好，春深痛饮家。十分杯里物，五色眼前花。餔歠眠糟瓮，流涎见曲车。中山一沈醉，千度日西斜。
何处春深好，春深上巳家。兰亭席上酒，曲洛岸边花。弄水游童棹，湔裾小妇车。齐桡争渡处，一匹锦标斜。
何处春深好，春深寒食家。玲珑镂鸡子，宛转綵毬花。碧草追游骑，红尘拜扫车。鞦韆细腰女，摇曳逐风斜。
何处春深好，春深博弈家。一先争破眼，六聚斗成花。鼓应投壶马，兵冲象戏车。弹棋局上事，最妙是长斜。
何处春深好，春深嫁女家。紫排襦上雉，黄帖鬓边花。转烛初移障，鸣环欲上车。青衣传毡褥，锦绣一条斜。
何处春深好，春深娶妇家。两行笼里烛，一树扇间花。宾拜登华席，亲迎障幰车。催妆诗未了，星斗渐倾斜。
何处春深好，春深妓女家。眉欺杨柳叶，裙妒石榴花。兰麝熏行被，金铜钉坐车。杭州苏小小，人道最夭斜。
我有白头戒，闻于韩侍郎。老多忧活计，病更恋班行。矍铄誇身健，周遮说话长。不知吾免否，两鬓已成霜。
夜来风雨急，无复旧花林。枝上三分落，园中二寸深。日斜啼鸟思，春尽老人心。莫怪添杯饮，情多酒不禁。
夕照红于烧，晴空碧胜蓝。兽形云不一，弓势月初三。雁思来天北，砧愁满水南。萧条秋气味，未老已深谙。
碧簟绛纱帐，夜凉风景清。病闻和药气，渴听碾茶声。露竹偷灯影，烟松护月明。何言千里隔，秋思一时生。
齿发各蹉跎，疏慵与病和。爱花心在否，见酒兴如何。年长风情少，官高俗虑多。几时红烛下，闻唱竹枝歌。
春黛双蛾嫩，秋蓬两鬓侵。谋欢身太晚，恨老意弥深。薄解灯前舞，尤能酒后吟。花丛便不入，犹自未甘心。
宅院小墙庳，坊门帖榜迟。旧恩惭自薄，前事悔难追。笼鸟无常主，风花不恋枝。今宵在何处，唯有月明知。
驿吏引藤舆，家童开竹扉。往时多暂住，今日是长归。眼下有衣食，耳边无是非。不论贫与富，饮水亦应肥。
但有闲销日，都无事系怀。朝眠因客起，午饭伴僧斋。树合阴交户，池分水夹阶。就中今夜好，风月似江淮。
里巷多通水，林园尽不扃。松身为外户，池面是中庭。元氏诗三帙，陈家酒一瓶。醉来狂发咏，邻女映篱听。
开缄思浩然，独咏晚风前。人貌非前日，蝉声似去年。槐花新雨后，柳影欲秋天。听罢无他计，相思又一篇。
老宜官冷静，贫赖俸优饶。热月无堆案，寒天不趁朝。傍看应寂寞，自觉甚逍遥。徒对盈尊酒，兼无愁可销。
禦热蕉衣健，扶羸竹杖轻。诵经凭槛立，散药绕廊行。暝槿无风落，秋虫欲雨鸣。身闲当将息，病亦有心情。
张翰一杯酒，荣期三乐歌。聪明伤混沌，烦恼污头陁。簟冷秋生早，阶闲日上多。近来门更静，无雀可张罗。
照水容虽老，登山力未衰。欲眠先命酒，暂歇亦吟诗。且喜身无缚，终惭鬓有丝。回头语闲伴，闲校十年迟。
何处难忘酒，长安喜气新。初登高第后，乍作好官人。省壁明张榜，朝衣稳称身。此时无一盏，争奈帝城春。
何处难忘酒，天涯话旧情。青云俱不达，白发递相惊。二十年前别，三千里外行。此时无一盏，何以叙平生。
何处难忘酒，朱门羡少年。春分花发后，寒食月明前。小院回罗绮，深房理管弦。此时无一盏，争过艳阳天。
何处难忘酒，霜庭老病翁。闇声啼蟋蟀，乾叶落梧桐。鬓为愁先白，颜因醉暂红。此时无一盏，何计奈秋风。
何处难忘酒，军功第一高。还乡随露布，半路授旌旄。玉柱剥葱手，金章烂椹袍。此时无一盏，何以骋雄豪。
何处难忘酒，青门送别多。敛襟收涕泪，簇马听笙歌。烟树灞陵岸，风尘长乐坡。此时无一盏，争奈去留何。
何处难忘酒，逐臣归故园。赦书逢驿骑，贺客出都门。半面瘴烟色，满衫乡泪痕。此时无一盏，何物可招魂。
莫隐深山去，君应到自嫌。齿伤朝水冷，貌苦夜霜严。渔去风生浦，樵归雪满岩。不如来饮酒，相对醉厌厌。
莫作农夫去，君应见自愁。迎春犁瘦地，趁晚喂羸牛。数被官加税，稀逢岁有秋。不如来饮酒，相伴醉悠悠。
莫作商人去，恓惶君未谙。雪霜行塞北，风水宿江南。藏镪百千万，沈舟十二三。不如来饮酒，仰面醉酣酣。
莫事长征去，辛勤难具论。何曾画麟阁，祗是老辕门。虮虱衣中物，刀枪面上痕。不如来饮酒，合眼醉昏昏。
莫学长生去，仙方误杀君。那将薤上露，拟待鹤边云。矻矻皆烧药，累累尽作坟。不如来饮酒，闲坐醉醺醺。
莫上青云去，青云足爱憎。自贤誇智慧，相糺斗功能。鱼烂缘吞饵，蛾燋为扑灯。不如来饮酒，任性醉腾腾。
莫入红尘去，令人心力劳。相争两蜗角，所得一牛毛。且灭嗔中火，休磨笑里刀。不如来饮酒，稳卧醉陶陶。
见月连宵坐，闻风尽日眠。室香罗药气，笼煖焙茶烟。鹤啄新晴地，鸡栖薄暮天。自看淘酒米，倚杖小池前。
双刹夹虚空，缘云一径通。似从忉利下，如过剑门中。灯火光初合，笙歌曲未终。可怜狮子座，舁出净名翁。
寒山十月旦，霜叶一时新。似烧非因火，如花不待春。连行排绛帐，乱落剪红巾。解驻篮舆看，风前唯两人。
年来私自问，何故不归京。佩玉腰无力，看花眼不明。老慵难发遣，春病易滋生。赖有弹琴女，时时听一声。
起晚怜春暖，归迟爱月明。放慵长饱睡，闻健且闲行。北阙停朝簿，西方入社名。唯吟一句偈，无念是无生。
新竹夹平流，新荷拂小舟。众皆嫌好拙，谁肯伴闲游。客为忙多去，僧因饭暂留。独怜韦处士，尽日共悠悠。
老眼花前闇，春衣雨后寒。旧诗多忘却，新酒且尝看。拙定于身稳，慵应趁伴难。渐销名利想，无梦到长安。
小潭澄见底，闲客坐开襟。借问不流水，何如无念心。彼惟清且浅，此乃寂而深。是义谁能荅，明朝问道林。
留司老宾客，春尽兴如何。官寺行香少，僧房寄宿多。闲倾一盏酒，醉听两声歌。忆得陶潜语，羲皇无以过。
闲游来早晚，已得一周年。嵩洛供云水，朝廷乞俸钱。长歌时独酌，饱食后安眠。闻道山榴发，明朝向玉泉。
云树玉泉寺，肩舁半日程。更无人作伴，祗共酒同行。新叶千万影，残莺三两声。闲游竟未足，春尽有馀情。
头痛汗盈巾，连宵复达晨。不堪逢苦热，犹赖是闲人。朝客应烦倦，农夫更苦辛。始惭当此日，得作自由身。
何以销烦暑，端居一院中。眼前无长物，窗下有清风。热散由心静，凉生为室空。此时身自得，难更与人同。
出作行香客，归如坐夏僧。床前双草屦，檐下一纱灯。佩委腰无力，冠欹发不胜。鸾台龙尾道，合尽少年登。
奔走朝行内，栖迟林墅间。多因病后退，少及健时还。斑白霜侵鬓，苍黄日下山。闲忙俱过日，忙挍不如闲。
西风来几日，一叶已先飞。新霁乘轻屐，初凉换熟衣。浅渠销慢水，疏竹漏斜晖。薄暮青苔巷，家僮引鹤归。
午时乘兴出，薄暮未能还。高上烟中阁，平看雪后山。委形群动里，任性一生间。洛下多闲客，其中我最闲。
志业过玄晏，词华似祢衡。多才非福禄，薄命是聪明。不得人间寿，还留身后名。涉江文一首，便可敌公卿。
归来二周岁，二岁似须臾。池藕重生叶，林鸦再引雏。时丰实仓廪，春暖葺庖厨。更作三年计，三年身健无。
香火多相对，荤腥久不尝。黄耆数匙粥，赤箭一瓯汤。厚俸将何用，闲居不可忘。明年官满后，拟买雪堆庄。
因下疏为沼，随高筑作台。龙门分水入，金谷取花栽。绕岸行初匝，凭轩立未回。园西有池位，留与后人开。
老尹醉醺醺，来随年少群。不忧头似雪，但喜稼如云。岁望千箱积，秋怜五谷分。何人知帝力，尧舜正为君。
职与才相背，心将口自言。磨铅教切玉，驱鹤遣乘轩。只合居岩窟，何因入府门。年终若无替，转恐负君恩。
漏传初五点，鸡报第三声。帐下从容起，窗间昽昒明。照书灯未灭，煖酒火重生。理曲弦歌动，先闻唱渭城。
帐小青毡煖，杯香绿蚁新。醉怜今夜月，欢忆去年人。闇落灯花烬，闲生草座尘。慇勤报弦管，明日有嘉宾。
西亭晚寂寞，莺散柳阴繁。水户帘不卷，风床席自翻。忽闻车马客，来访蓬蒿门。况是张常侍，安得不开尊。
鬓毛霜一色，光景水争流。易过唯冬日，难销是老愁。香开绿蚁酒，煖拥褐绫裘。已共崔君约，尊前倒即休。
潦倒守三川，因循涉四年。推诚废钩距，示耻用蒲鞭。以此称公事，将何销俸钱。虽非好官职，岁久亦妨贤。
身慵难勉强，性拙易迟回。布被辰时起，柴门午后开。忙驱能者去，闲逐钝人来。自喜谁能会，无才胜有才。
无嗟别青琐，且喜拥朱轮。五十得三品，百千无一人。须勤念黎庶，莫苦忆交亲。此外无过醉，毗陵何限春。
把酒思闲事，春愁谁最深。乞钱羁客面，落第举人心。月下低眉立，灯前抱膝吟。凭君劝一醉，胜与万黄金。
把酒思闲事，春娇何处多。试鞍新白马，弄镜小青娥。掌上初教舞，花前欲按歌。凭君劝一醉，劝了问如何。
幸免非常病，甘当本分衰。眼昏灯最觉，腰瘦带先知。树叶霜红日，髭须雪白时。悲愁缘欲老，老过却无悲。
南国碧云客，东京白首翁。松江初有月，伊水正无风。远思两乡断，清光千里同。不知娃馆上，何似石楼中。
老鹤风姿异，衰翁诗思深。素毛如我鬓，丹顶似君心。松际雪相映，鸡群尘不侵。殷勤远来意，一只重千金。
自笑营闲事，从朝到日斜。浇畦引泉脉，扫径避兰芽。暖变墙衣色，晴催木笔花。桃根知酒渴，晚送一瓯茶。
老思不禁春，风光照眼新。花房红鸟觜，池浪碧鱼鳞。倚棹谁为伴，持杯自问身。心情多少在，六十二三人。
柳老香丝宛，荷新钿扇圆。残春深树里，斜日小楼前。醉遣收杯杓，闲听理管弦。池边更无事，看补采莲船。
东归多旅恨，西上少知音。寒食看花眼，春风落日心。百忧当二月，一醉直千金。到处公卿席，无辞酒盏深。
手里一杯满，心中百事休。春应唯仰醉，老更不禁愁。弄水回船尾，寻花信马头。眼看筋力减，游得且须游。
弱柳缘堤种，虚亭压水开。条疑逐风去，波欲上阶来。翠羽偷鱼入，红腰学舞回。春愁正无绪，争不尽残杯。
夏早日初长，南风草木香。肩舆颇平稳，涧路甚清凉。紫蕨行看采，青梅旋摘尝。疗饥兼解渴，一盏冷云浆。
野寺经三宿，都城复一还。家仍念婚嫁，身尚系官班。萧洒秋临水，沈吟晚下山。长闲犹未得，逐日且偷闲。
薄食当斋戒，散班同隐沦。佛容为弟子，天许作闲人。唯置床临水，都无物近身。清风散发卧，兼不要纱巾。
过得炎蒸月，尤宜老病身。衣裳朝不润，枕簟夜相亲。楼月纤纤早，波风袅袅新。光阴与时节，先感是诗人。
移晚校一月，花迟过半年。红开杪秋日，翠合欲昏天。白露滴未死，凉风吹更鲜。后时谁肯顾，唯我与君怜。
箕颍千年后，唯君得古风。位留丹陛上，身入白云中。躁静心相背，高低迹不同。笼鸡与梁燕，不信有冥鸿。
老去愧妻儿，冬来有劝词。煖寒从饮酒，冲冷少吟诗。战胜心还壮，斋勤体校羸。由来世间法，损益合相随。
霜繁脆庭柳，风利剪池荷。月色晓弥苦，鸟声寒更多。秋怀久寥落，冬计又如何。一瓮新醅酒，萍浮春水波。
酒熟无来客，因成独酌谣。人间老黄绮，地上散松乔。忽忽醒还醉，悠悠暮复朝。残年多少在，尽付此中销。
大旆拥金羁，书生得者稀。何劳问官职，岂不见光辉。赫赫人争看，翩翩马欲飞。不期前岁尹，驻节语依依。
夜饮归常晚，朝眠起更迟。举头中酒后，引手索茶时。拂枕青长袖，欹簪白接䍦。宿酲无兴味，先是肺神知。
水色昏犹白，霞光闇渐无。风荷摇破扇，波月动连珠。蟋蟀啼相应，鸳鸯宿不孤。小僮频报夜，归步尚踟蹰。
小宅里闾接，疏篱鸡犬通。渠分南巷水，窗借北家风。庾信园殊小，陶潜屋不丰。何劳问宽窄，宽窄在心中。
新酒此时熟，故人何日来。自从金谷别，不见玉山颓。疏索柳花碗，寂寥荷叶杯。今冬问毡帐，雪里为谁开。
今日看嵩洛，回头叹世间。荣华急如水，忧患大于山。见苦方知乐，经忙始爱闲。未闻笼里鸟，飞出肯飞还。
软褥短屏风，昏昏醉卧翁。鼻香茶熟后，腰暖日阳中。伴老琴长在，迎春酒不空。可怜闲气味，唯欠与君同。
闲倾残酒后，煖拥小炉时。舞看新翻曲，歌听自作词。鱼香肥泼火，饭细滑流匙。除却慵馋外，其馀尽不知。
紫绶白髭须，同年二老夫。论心共牢落，见面且欢娱。酒好携来否，诗多记得无。应须为春草，五马少踟蹰。
闻健朝朝出，乘春处处寻。天供闲日月，人借好园林。渐以狂为态，都无闷到心。平生身得所，未省似而今。
三十六峰晴，雪销岚翠生。月留三夜宿，春引四山行。远草初含色，寒禽未变声。东岩最高石，唯我有题名。
老须为老计，老计在抽簪。山下初投足，人间久息心。乱藤遮石壁，绝涧护云林。若要深藏处，无如此处深。
莫讶家居窄，无嫌活计贫。只缘无长物，始得作闲人。青竹单床簟，乌纱独幅巾。其馀皆称是，亦足奉吾身。
水南秋一半，风景未萧条。皂盖回沙苑，蓝舆上洛桥。闲尝黄菊酒，醉唱紫芝谣。称意那劳问，请钱不早朝。
楚匠饶巧思，秦筝多好音。如能惠一面，何啻直双金。玉柱调须品，朱弦染要深。会教魔女弄，不动是禅心。
凄清冬夜景，摇落长年情。月带新霜色，砧和远雁声。暖怜炉火近，寒觉被衣轻。枕上酬佳句，诗成梦不成。
新雪对新酒，忆同倾一杯。自然须访戴，不必待延枚。陈榻无辞解，袁门莫懒开。笙歌与谈笑，随事自将来。
春色有时尽，公门终日忙。两衙但不阙，一醉亦何妨。芳树花团雪，衰翁鬓扑霜。知君倚年少，未苦惜风光。
料合同惆怅，花残酒亦残。醉心忘老易，醒眼别春难。独出虽慵懒，相逢定喜欢。还携小蛮去，试觅老刘看。
白发逢秋王，丹砂见火空。不能留姹女，争免作衰翁。赖有杯中绿，能为面上红。少年心不远，只在半酣中。
霜杀中庭草，冰生后院池。有风空动树，无叶可辞枝。十月苦长夜，百年强半时。新开一瓶酒，那得不相思。
衰翁岁除夜，对酒思悠然。草白经霜地，云黄欲雪天。醉依香枕坐，慵傍煖炉眠。洛下闲来久，明朝是十年。
病来知少客，谁可以为娱。日晏开门未，秋寒有酒无。自宜相慰问，何必待招呼。小疾无妨饮，还须挈一壶。
钟乳三千两，金钗十二行。妒他心似火，欺我鬓如霜。慰老资歌笑，销愁仰酒浆。眼看狂不得，狂得且须狂。
暮齿忽将及，同心私自怜。渐衰宜减食，已喜更加年。紫绶行联袂，篮舆出比肩。与君同甲子，岁酒合谁先。
漠漠复雰雰，东风散玉尘。明催竹窗晓，寒退柳园春。绿酝香堪忆，红炉暖可亲。忍心三两日，莫作破斋人。
野鹤一辞笼，虚舟长任风。送愁还闹处，移老入闲中。身更求何事，天将富此翁。此翁何处富，酒库不曾空。
夜来秋雨后，秋气飒然新。团扇先辞手，生衣不著身。更添砧引思，难与簟相亲。此境谁偏觉，贫闲老瘦人。
吾衰寡情趣，君病懒经过。其奈西楼上，新秋明月何。庭芜凄白露，池色澹金波。况是初长夜，东城砧杵多。
须白面微红，醺醺半醉中。百年随手过，万事转头空。卧疾瘦居士，行歌狂老翁。仍闻好事者，将我画屏风。
洛城秋霁后，梵阁暮登时。此日风烟好，今秋节候迟。霞光红泛艳，树影碧参差。莫虑言归晚，牛家有宿期。
霁月光如练，盈庭复满池。秋深无热后，夜浅未寒时。露叶团荒菊，风枝落病梨。相思懒相访，应是各年衰。
杜康能散闷，萱草解忘忧。借问萱逢杜，何如白见刘。老衰胜少夭，闲乐笑忙愁。试问同年内，何人得白头。
苦乐心由我，穷通命任他。坐倾张翰酒，行唱接舆歌。荣盛傍看好，优闲自适多。知君能断事，胜负两如何。
六十八衰翁，乘衰百疾攻。朽株难免蠹，空穴易来风。肘痹宜生柳，头旋剧转蓬。恬然不动处，虚白在胸中。
梁王捐馆后，枚叟过门时。有泪人还泣，无情雪不知。台亭留尽在，宾客散何之。唯有萧条雁，时来下故池。
暖卧摩绵褥，晨倾药酒螺。昏昏布裘底，病醉睡相和。末疾徒云尔，馀年有几何。须知差与否，相去校无多。
缥缈巫山女，归来七八年。殷勤湘水曲，留在十三弦。苦调吟还出，深情咽不传。万重云水思，今夜月明前。
想尔到边头，萧条正值秋。二年贫御史，八月古邠州。丝管闻虽乐，风沙见亦愁。望乡心若苦，不用数登楼。
枕上惊新岁，花前念旧欢。是身老所逼，非意病相干。风月情犹在，杯觞兴渐阑。便休心未伏，更试一春看。
卧疾来早晚，悬悬将十旬。婢能寻本草，犬不吠医人。酒瓮全生醭，歌筵半委尘。风光还欲好，争向枕前春。
风痹宜和暖，春来脚较轻。莺留花下立，鹤引水边行。发少嫌巾重，颜衰讶镜明。不论亲与故，自亦昧平生。
水积春塘晚，阴交夏木繁。舟船如野渡，篱落似江村。静拂琴床席，香开酒库门。慵闲无一事，时弄小娇孙。
御宇恢皇化，传家叶至公。华夷臣妾内，尧舜弟兄中。制度移民俗，文章变国风。开成与贞观，实录事多同。
晏驾辞双阙，灵仪出九衢。上云归碧落，下席葬苍梧。蓂晚馀尧历，龟新启夏图。三朝联棣萼，从古帝王无。
严恭七月礼，哀恸万人心。地感胜秋气，天愁结夕阴。鼎湖龙渐远，濛汜日初沈。唯有云韶乐，长留治世音。
畏景又加旱，火云殊未收。篱暄饥有雀，池涸渴无鸥。岸帻头仍痛，褰裳汗亦流。若为当此日，迁客向炎州。
引棹寻池岸，移尊就菊丛。何言济川后，相访钓船中。白首故情在，青云往事空。同时六学士，五相一渔翁。
门有医来往，庭无客送迎。病销谈笑兴，老足叹嗟声。鹤伴临池立，人扶下砌行。脚疮春断酒，那得有心情。
七十人难到，过三更较稀。占花租野寺，定酒典朝衣。趁醉春多出，贪欢夜未归。不知亲故口，道我是耶非。
婆娑放鸡犬，嬉戏任儿童。闲坐槐阴下，开襟向晚风。沤麻池水里，晒枣日阳中。人物何相称，居然田舍翁。
蟋蟀暮啾啾，光阴不少留。松檐半夜雨，风幌满床秋。曙早灯犹在，凉初簟未收。新晴好天气，谁伴老人游。
淮海妖氛灭，乾坤嘉气通。班师郊社内，操袂凯歌中。庙算无遗策，天兵不战功。小臣同鸟兽，率舞向皇风。
池畔最平处，树阴新合时。移床解衣带，坐任清风吹。举棹鸟先觉，垂纶鱼未知。前头何所有，一卷晋公诗。
冷竹风成韵，荒街叶作堆。欲寻联句卷，先饮煖寒杯。帽为迎霜戴，炉因试火开。时时还有客，终不当君来。
庭小同蜗舍，门闲称雀罗。火将灯共尽，风与雪相和。老睡随年减，衰情向夕多。不知同病者，争奈夜长何。
槐阴歇鞍马，柳絮惹衣巾。日晚独归路，春深多思人。去家才百里，为客只三旬。已念纱窗下，应生宝瑟尘。
白屋炊香饭，荤膻不入家。滤泉澄葛粉，洗手摘藤花。青芥除黄叶，红姜带紫芽。命师相伴食，斋罢一瓯茶。
遍数故交亲，何人得六旬。今年已入手，馀事岂关身。老自无多兴，春应不拣人。陶窗与弘阁，风景一时新。
寒食枣团店，春低杨柳枝。酒香留客住，莺语和人诗。困立攀花久，慵行上马迟。若为将此意，前字与僧期。
数日自穿凿，引泉来近陂。寻渠通咽处，绕岸待清时。深好求鱼养，闲堪与鹤期。幽声听难尽，入夜睡常迟。
落日驱单骑，凉风换袷衣。远鱼传信至，秋雁趁行飞。洛下閒居住，城东醉伴稀。莫辞船舫重，多觅酒钱归。
水碧玉磷磷，龙门秋胜春。山中一夜月，海内两閒人。等是幽栖伴，俱非富贵身。尚书与常侍，不可得相亲。
露簟色似玉，风幌影如波。坐愁树叶落，中庭明月多。
井梧凉叶动，邻杵秋声发。独向檐下眠，觉来半床月。
门严九重静，窗幽一室闲。好是修心处，何必在深山。
南窗背灯坐，风霰暗纷纷。寂莫深村夜，残雁雪中闻。
江城寒角动，沙洲夕鸟还。独在高亭上，西南望远山。
独到山下宿，静向月中行。何处水边碓，夜舂云母声。
置琴曲几上，慵坐但含情。何烦故挥弄，风弦自有声。
人各有所好，物固无常宜。谁谓尔能舞，不如闲立时。
风翻朱里幕，雨冷通中枕。耿耿背斜灯，秋床一人寝。
皎皎青铜镜，斑斑白丝鬓。岂复更藏年，实年君不信。
早蛩啼复歇，残灯灭又明。隔窗知夜雨，芭蕉先有声。
漠漠秋云起，稍稍夜寒生。但觉衣裳湿，无点亦无声。
江人授衣晚，十月始闻砧。一夕高楼月，万里故园心。
经窗灯燄短，僧炉火气深。索落庐山夜，风雪宿东林。
乡路音信断，山城日月迟。欲知州近远，阶前摘荔枝。
一为趋走吏，尘土不开颜。孤负平生眼，今朝始见山。
百年愁里过，万感醉中来。惆怅城西别，愁眉两不开。
白社羁游伴，青门远别离。浮名相引住，归路不同归。
家寄关西住，身为河北游。萧条岁除夜，旅泊在洺州。
艳质无由见，寒衾不可亲。何堪最长夜，俱作独眠人。
清风吹枕席，白露湿衣裳。好是相亲夜，漏迟天气凉。
自嗟名利客，扰扰在人间。何事长淮水，东流亦不闲。
夜半樟亭驿，愁人起望乡。月明何所见，潮水白茫茫。
碧落留云住，青冥放鹤还。银台向南路，从此到人间。
昔日愁头白，谁知未白衰。眼看应落尽，无可变成丝。
悄悄禁门闭，夜深无月明。西窗独闇坐，满耳新蛩声。
切切闇窗下，喓喓深草里。秋天思妇心，雨夜愁人耳。
渺渺江陵道，相思远不知。近来文卷里，半是忆君诗。
抱枕无言语，空房独悄然。谁知尽日卧，非病亦非眠。
似玉童颜尽，如霜病鬓新。莫惊身顿老，心更老于身。
门闭仍逢雪，厨寒未起烟。贫家重寥落，半为日高眠。
雪散因和气，冰开得暖光。春销不得处，唯有鬓边霜。
萧散弓惊雁，分飞剑化龙。悠悠天地内，不死会相逢。
弄日临溪坐，寻花绕寺行。时时闻鸟语，处处是泉声。
火宅煎熬地，霜松摧折身。因知群动内，易死不过人。
我抱栖云志，君怀济世才。常吟反招隐，那得入山来。
冷碧新秋水，残红半破莲。从来寥落意，不似此池边。
万里路长在，六年身始归。所经多旧馆，大半主人非。
吟咏霜毛句，闲尝雪水茶。城中展眉处，只是有元家。
霜菊花萎日，风梧叶碎时。怪来秋思苦，缘咏秘书诗。
南陌伤心别，东风满把春。莫欺杨柳弱，劝酒胜于人。
燄短寒缸尽，声长晓漏迟。年衰自无睡，不是守三尸。
亲故寻回驾，妻孥未出关。凤皇池上月，送我过商山。
坐酌泠泠水，看煎瑟瑟尘。无由持一碗，寄与爱茶人。
云雨三年别，风波万里行。愁来正萧索，况见古人名。
城上鼕鼕鼓，朝衙复晚衙。为君慵不出，落尽绕城花。
郭外迎人月，湖边醒酒风。谁留使君饮，红烛在舟中。
遥羡青云里，祥鸾正引雏。自怜沧海伴，老蚌不生珠。
罗敷敛双袂，樊姬献一杯。不见舒员外，秋菊为谁开。
东宫白庶子，南寺远禅师。何处遥相见，心无一事时。
荤膻停夜食，吟咏散秋怀。笑问东林老，诗应不破斋。
朱栏映晚树，金魄落秋池。还似钱唐夜，西楼月出时。
上马行数里，逢花倾一杯。更无停泊处，还是觅君来。
野径行无伴，僧房宿有期。涂山来去熟，唯是马蹄知。
久别偶相逢，俱疑是梦中。即今欢乐事，放盏又成空。
翠黛眉低敛，红珠泪暗销。从来恨人意，不省似今朝。
池晚莲芳谢，窗秋竹意深。更无人作伴，唯对一张琴。
欢爱今何在，悲啼亦是空。同为一夜梦，共过十年中。
清紧如敲玉，深圆似转簧。一声肠一断，能有几多肠。
半日停车马，何人在白家。慇勤萧庶子，爱酒不嫌茶。
习静心方泰，劳生事渐稀。可怜安稳地，舍此欲何归。
一双垂翅鹤，数首解嘲文。总是迂闲物，争堪伴相君。
老去唯耽酒，春来不著家。去年来校晚，不见洛阳花。
朝荣殊可惜，暮落实堪嗟。若向花中比，犹应胜眼花。
庆吊经过懒，逢迎跪拜迟。不因时节日，岂觉此身羸。
众老忧添岁，余衰喜入春。年开第七秩，屈指几多人。
三杯蓝尾酒，一楪胶牙饧。除却崔常侍，无人共我争。
今朝吴与洛，相忆一欣然。梦得君知否，俱过本命年。
同岁崔何在，同年杜又无。应无藏避处，只有且欢娱。
并失鹓鸾侣，空留麋鹿身。只应嵩洛下，长作独游人。
长夜君先去，残年我几何。秋风满衫泪，泉下故人多。
尊里看无色，杯中动有光。自君抛我去，此物共谁尝。
世上强欺弱，人间醉胜醒。自君抛我去，此语更谁听。
渐老只谋欢，虽贫不要官。唯求造化力，试为驻春看。
山僧对棋坐，局上竹阴清。映竹无人见，时闻下子声。
郡守轻诗客，乡人薄钓翁。解怜徐处士，唯有李郎中。
肩舁仍挈榼，莫怪就君来。秋雨经三宿，无人劝一杯。
藤花无次第，万朵一时开。不是周从事，何人唤我来。
悔别故山远，愁行归路迟。云峰杂满眼，不当隐沦时。
脱置腰下组，摆落心中尘。行歌望山去，意似归乡人。朝蹋玉峰下，暮寻蓝水滨。拟求幽僻地，安置疏慵身。本性便山寺，应须旁悟真。
浔阳孟冬月，草木未全衰。祗抵长安陌，凉风八月时。日西湓水曲，独行吟旧诗。蓼花始零落，蒲叶稍离披。但作城中想，何异曲江池。
不见诗酒客，卧来半月馀。合和新药草，寻检旧方书。晚霁烟景度，早凉窗户虚。雪生衰鬓久，秋入病心初。卧簟蕲竹冷，风襟邛葛疏。夜来身校健，小饮复何如。
夜初色苍然，夜深光浩然。稍转西廊下，渐满南窗前。况是绿芜地，复兹清露天。落叶声策策，惊鸟影翩翩。栖禽尚不稳，愁人安可眠。
忆在贞元岁，初登典校司。身名同日授，心事一言知。肺腑都无隔，形骸两不羁。疏狂属年少，闲散为官卑。分定金兰契，言通药石规。交贤方汲汲，友直每偲偲。有月多同赏，无杯不共持。秋风拂琴匣，夜雪卷书帷。高上慈恩塔，幽寻皇子陂。唐昌玉蕊会，崇敬牡丹期。笑劝迂辛酒，闲吟短李诗。儒风爱敦质，佛理赏玄师。度日曾无闷，通宵靡不为。双声联律句，八面对宫棋。往往游三省，腾腾出九逵。寒销直城路，春到曲江池。树暖枝条弱，山晴彩翠奇。峰攒石绿点，柳宛曲尘丝。岸草烟铺地，园花雪压枝。早光红照耀，新溜碧逶迤。幄幕侵堤布，盘筵占地施。徵伶皆绝艺，选伎悉名姬。粉黛凝春态，金钿耀水嬉。风流誇堕髻，时世斗啼眉。密坐随欢促，华尊逐胜移。香飘歌袂动，翠落舞钗遗。筹插红螺碗，觥飞白玉卮。打嫌调笑易，饮讶卷波迟。残席諠哗散，归鞍酩酊骑。酡颜乌帽侧，醉袖玉鞭垂。紫陌传钟鼓，红尘塞路岐。几时曾暂别，何处不相随？荏苒星霜换，回环节候催。两衙多请告，三考欲成资。运启千年圣，天成万物宜。皆当少壮日，同惜盛明时。光景嗟虚掷，云霄窃暗窥。攻文朝矻矻，讲学夜孜孜。策目穿如札，锋毫锐若锥。繁张获鸟网，坚守钓鱼坻。并受夔龙荐，齐陈晁董词。万言经济略，三策太平基。中第争无敌，专场战不疲。辅车排胜阵，掎角搴降旗。双阙纷容卫，千僚俨等衰。恩随紫泥降，名向白麻披。既在高科选，还从好爵縻。东垣君谏诤，西邑我驱驰。再喜登乌府，多惭侍赤墀。官班分内外，游处遂参差。每列鹓鸾序，偏瞻獬豸姿。简威霜凛冽，衣彩绣葳蕤。正色摧强禦，刚肠嫉喔咿。常憎持禄位，不拟保妻儿。养勇期除恶，输忠在灭私。下韝惊燕雀，当道慑狐狸。南国人无怨，东台吏不欺。理冤多定国，切谏甚辛毗。造次行于是，平生志在兹。道将心共直，言与行兼危。水暗波翻覆，山藏路险巇。未为明主识，已被倖臣疑。木秀遭风折，兰芳遇霰萎。千钧势易压，一柱力难支。腾口因成痏，吹毛遂得疵。忧来吟贝锦，谪去咏江蓠。邂逅尘中遇，殷勤马上辞。贾生离魏阙，王粲向荆夷。水过清源寺，山经绮季祠。心摇汉皋佩，泪堕岘亭碑。驿路缘云际，城楼枕水湄。思乡多绕泽，望阙独登陴。林晚青萧索，江平绿渺瀰。野秋鸣蟋蟀，沙冷聚鸬鹚。官舍黄茅屋，人家苦竹篱。白醪充夜酌，红粟备晨炊。寡鹤摧风翮，鳏鱼失水鬐。闇雏啼渴旦，凉叶坠相思。一点寒灯灭，三声晓角吹。蓝衫经雨故，骢马卧霜羸。念涸谁濡沫，嫌醒自歠醨。耳垂无伯乐，舌在有张仪。负气冲星剑，倾心向日葵。金言自销铄，玉性肯磷缁。伸屈须看蠖，穷通莫问龟。定知身是患，应用道为医。想子今如彼，嗟予独在斯。无憀当岁杪，有梦到天涯。坐阻连襟带，行乖接履綦。润销衣上雾，香散室中芝。念远缘迁贬，惊时为别离。素书三往复，明月七盈亏。旧里非难到，馀欢不可追。树依兴善老，草傍静安衰。前事思如昨，中怀写向谁。北村寻古柏，南宅访辛夷。此日空搔首，何人共解颐。病多知夜永，年长觉秋悲。不饮长如醉，加餐亦似饥。狂吟一千字，因使寄微之。
勤苦成名后，优游得意间。玉怜同匠琢，桂恨隔年攀。山静豹难隐，谷幽莺暂还。微吟诗引步，浅酌酒开颜。门迥暮临水，窗深朝对山。云衢日相待，莫误许身闲。
盛时陪上第，暇日会群贤。桂折因同树，莺迁各异年。宾阶纷组佩，妓席俨花钿。促膝齐荣贱，差肩次后先。助歌林下水，销酒雪中天。他日升沈者，无忘共此筵。
元圣生乘运，忠贤出应期。还将稽古力，助立太平基。土控吴兼越，州连歙与池。山河地襟带，军镇国藩维。廉察安江甸，澄清肃海夷。股肱分外守，耳目付中司。楚老歌来暮，秦人咏去思。望如时雨至，福是岁星移。政静民无讼，刑行吏不欺。撝谦惊主宠，阴德畏人知。白玉惭温色，朱绳让直辞。行为时领袖，言作世蓍龟。盛幕招贤士，连营训锐师。光华下鹓鹭，气色动熊罴。出入麾幢引，登临剑戟随。好风迎解榻，美景待搴帷。晴野霞飞绮，春郊柳宛丝。城乌惊画角，江雁避红旗。藉草朱轮驻，攀花紫绶垂。山宜谢公屐，洲称柳家诗。酒气和芳杜，弦声乱子规。分毬齐马首，列舞匝蛾眉。醉惜年光晚，欢怜日影迟。回塘排玉棹，归路拥金羁。自顾龙钟者，尝蒙喔咻之。仰山尘不让，涉海水难为。身忝乡人荐，名因国士推。提携增善价，拂拭长妍姿。射策端心术，迁乔整羽仪。幸穿杨远叶，谬折桂高枝。佩德潜书带，铭仁暗勒肌。饬躬趋馆舍，拜手挹阶墀。霄汉程虽在，风尘迹尚卑。敝衣羞布素，败屋厌茅茨。养乏晨昏膳，居无伏腊资。盛时贫可耻，壮岁病堪嗤。擢第名方立，耽书力未疲。磨铅重剸割，策蹇再奔驰。相马须怜瘦，呼鹰正及饥。扶摇重即事，会有荅恩时。
巨镇为邦屏，全材作国桢。韬钤汉上将，文墨鲁诸生。豹虎关西卒，金汤渭北城。宠深初受棨，威重正扬兵。阵占山河布，军谙水草行。夏苗侵虎落，宵遁失蕃营。云队攒戈戟，风行卷旆旌。堠空烽火灭，气胜鼓鼙鸣。胡马辞南牧，周师罢北征。回头问天下，何处有欃枪。
甲第何年置，朱门此地开。山当宾阁出，溪绕妓堂回。覆井桐新长，阴窗竹旧栽。池荒红菡萏，砌老绿莓苔。捐馆梁王去，思人楚客来。西园飞盖处，依旧月裴回。
岐路南将北，离忧弟与兄。关河千里别，风雪一身行。夕宿劳乡梦，晨装惨旅情。家贫忧后事，日短念前程。烟雁翻寒渚，霜乌聚古城。谁怜陟冈者，西楚望南荆。
散职无羁束，羸骖少送迎。朝从直城出，春傍曲江行。风起池东暖，云开山北晴。冰销泉脉动，雪尽草芽生。露杏红初坼，烟杨绿未成。影迟新度雁，声涩欲啼莺。闲地心俱静，韶光眼共明。酒狂怜性逸，药效喜身轻。慵慢疏人事，幽栖逐野情。回看芸阁笑，不似有浮名。
天高风袅袅，乡思绕关河。寥落归山梦，殷勤采蕨歌。病添心寂寞，愁人鬓蹉跎。晚树蝉鸣少，秋阶日上多。长闲羡云鹤，久别愧烟萝。其奈丹墀上，君恩未报何。
下直遇春日，垂鞭出禁闱。两人携手语，十里看山归。柳色早黄浅，水文新绿微。风光向晚好，车马近南稀。机尽笑相顾，不惊鸥鹭飞。
岂料吾方病，翻悲汝不全。卧惊从枕上，扶哭就灯前。有女诚为累，无儿岂免怜。病来才十日，养得已三年。慈泪随声迸，悲肠遇物牵。故衣犹架上，残药尚头边。送出深村巷，看封小墓田。莫言三里地，此别是终天。
圣代元和岁，闲居渭水阳。不才甘命舛，多幸遇时康。朝野分伦序，贤愚定否臧。重文疏卜式，尚少弃冯唐。由是推天运，从兹乐性场。笼禽放高翥，雾豹得深藏。世虑休相扰，身谋且自强。犹须务衣食，未免事农桑。薙草通三径，开田占一坊。昼扉扃白版，夜碓埽黄粱。隙地治场圃，闲时粪土疆。枳篱编刺夹，薤垄擘科秧。穑力嫌身病，农心愿岁穰。朝衣典杯酒，佩剑博牛羊。困倚栽松锸，饥提采蕨筐。引泉来后涧，移竹下前冈。生计虽勤苦，家资甚渺茫。尘埃常满甑，钱帛少盈囊。弟病仍扶杖，妻愁不出房。传衣念褴缕，举案笑糟糠。犬吠村胥闹，蝉鸣织妇忙。纳租看县贴，输粟问军仓。夕歇攀村树，秋行绕野塘。云容阴惨澹，月色冷悠扬。荞麦铺花白，棠梨间叶黄。早寒风摵摵，新霁月苍苍。园菜迎霜死，庭芜过雨荒。檐空愁宿燕，壁闇思啼螀。眼为看书损，肱因运甓伤。病骸浑似木，老鬓欲成霜。少睡知年长，端忧觉夜长。旧游多废忘，往事偶思量。忽忆烟霄路，常陪剑履行。登朝思检束，入阁学趋跄。命偶风云会，恩覃雨露霶。沾枯发枝叶，磨钝起锋铓。崔閤连镳骛，钱兄接翼翔。齐竽混韶夏，燕石厕琳琅。同日升金马，分宵直未央。共词加宠命，合表谢恩光。厩马骄初跨，天厨味始尝。朝晡颁饼饵，寒暑赐衣裳。对秉鹅毛笔，俱含鸡舌香。青缣衾薄絮，朱里幕高张。昼食恒连案，宵眠每并床。差肩承诏旨，连署进封章。起草偏同视，疑文最共详。灭私容点窜，穷理析毫芒。便共输肝胆，何曾异肺肠。慎微参石奋，决密与张汤。禁闼青交琐，宫垣紫界墙。井阑排菡萏，檐瓦斗鸳鸯。楼额题鳷鹊，池心浴凤凰。风枝万年动，温树四时芳。宿露凝金掌，晨晖上璧珰。砌筠涂绿粉，庭果滴红浆。晓从朝兴庆，春陪宴柏梁。传呼鞭索索，拜舞佩锵锵。仙仗环双阙，神兵辟两厢。火翻红尾旆，冰卓白竿枪。滉瀁经鱼藻，深沈近浴堂。分庭皆命妇，对院即储皇。贵主冠浮动，亲王辔闹装。金钿相照耀，朱紫间荧煌。毬簇桃花绮，歌巡竹叶觞。洼银中贵带，昂黛内人妆。赐禊东城下，颁酺曲水傍。尊罍分圣酒，妓乐借仙倡。浅酌看红药，徐吟把绿杨。宴回过御陌，行歇入僧房。白鹿原东脚，青龙寺北廊。望春花景暖，避暑竹风凉。下直闲如社，寻芳醉似狂。有时还后到，无处不相将。鸡鹤初虽杂，萧兰久乃彰。来燕隗贵重，去鲁孔恓惶。聚散期难定，飞沈势不常。五年同昼夜，一别似参商。屈折孤生竹，销摧百鍊钢。途穷任憔悴，道在肯徬徨。尚念遗簪折，仍怜病雀疮。恤寒分赐帛，救馁减馀粮。药物来盈裹，书题寄满箱。殷勤翰林主，珍重礼闱郎。喣沫诚多谢，抟扶岂所望。提携劳气力，吹簸不飞扬。拙劣才何用，龙钟分自当。妆嫫徒费黛，磨甋讵成璋。习隐将时背，干名与道妨。外身宗老氏，齐物学蒙庄。疏放遗千虑，愚蒙守一方。乐天无怨叹，倚命不劻勷。愤懑胸须豁，交加臂莫攘。珠沈犹是宝，金跃未为祥。泥尾休摇掉，灰心罢激昂。渐闲亲道友，因病事医王。息乱归禅定，存神入坐亡。断痴求慧剑，济苦得慈航。不动为吾志，无何是我乡。可怜身与世，从此两相忘。
谬历文场选，惭非翰苑才。云霄高暂致，毛羽弱先摧。识分忘轩冕，知归返草莱。杜陵书积蠹，丰狱剑生苔。晦厌鸣鸡雨，春惊震蛰雷。旧恩收坠履，新律动寒灰。凤诏容徐起，鹓行许重陪。衰颜虽拂拭，蹇步尚低徊。睡少钟偏警，行迟漏苦摧。风霜趁朝去，泥雪拜陵回。上感君犹念，傍惭友或推。石顽镌费匠，女丑嫁劳媒。倏忽青春度，奔波白日颓。性将时共背，病与老俱来。闻有蓬壶客，知怀杞梓材。世家标甲第，官职滞麟台。笔尽铅黄点，诗成锦绣堆。尝思豁云雾，忽喜访尘埃。心为论文合，眉因劝善开。不胜珍重意，满袖写琼瑰。
湘竹初封植，卢生此考槃。久持霜节苦，新托露根难。等度须当砌，疏稠要满阑。买怜分薄俸，栽称作闲官。叶剪蓝罗碎，茎抽玉琯端。几声清淅沥，一簇绿檀栾。未夜青岚入，先秋白露团。拂肩摇翡翠，熨手弄琅玕。韵透窗风起，阴铺砌月残。炎天闻觉冷，窄地见疑宽。梢动胜摇扇，枝低好挂冠。碧笼烟羃羃，珠洒雨珊珊。晚箨晴云展，阴芽蛰虺蟠。爱从抽马策，惜未截鱼竿。松韵徒烦听，桃夭不足观。梁惭当家杏，台陋本司兰。撑拨诗人兴，勾牵酒客欢。静连芦簟滑，凉拂葛衣单。岂止消时暑，应能保岁寒。莫同凡草木，一种夏中看。
东道常为主，南亭别待宾。规模何日创，景致一时新。广砌罗红药，疏窗荫绿筠。锁开宾阁晓，梯上妓楼春。置醴宁三爵，加笾过八珍。茶香飘紫笋，脍缕落红鳞。辉赫车舆闹，珍奇鸟兽驯。猕猴看枥马，鹦鹉唤家人。锦额帘高卷，银花盏慢巡。劝尝光禄酒，许看洛川神。敛翠凝歌黛，流香动舞巾。裙翻绣鸂鶒，梳陷钿麒麟。笛怨音含楚，筝娇语带秦。侍儿催画烛，醉客吐文茵。投辖多连夜，鸣珂便达晨。入朝纡紫绶，待漏拥朱轮。贵介交三事，光荣照四邻。甘浓将奉客，稳暖不缘身。十载歌钟地，三朝节钺臣。爱才心倜傥，敦旧礼殷勤。门以招贤盛，家因好事贫。始知豪杰意，富贵为交亲。
柯条未尝损，根蕟不曾移。同类今齐茂，孤芳忽独萎。仍怜委地日，正是带花时。碎碧初凋叶，燋红尚恋枝。乾坤无厚薄，草木自荣衰。欲问因何事，春风亦不知。
幽独辞群久，漂流去国赊。只将琴作伴，唯以酒为家。感逝因看水，伤离为见花。李三埋地底，元九谪天涯。举眼青云远，回头白日斜。可能胜贾谊，犹自滞长沙。
自作浔阳客，无如苦雨何。阴昏晴日少，闲闷睡时多。湖阔将天合，云低与水和。篱根舟子语，巷口钓人歌。雾岛沈黄气，风帆蹙白波。门前车马道，一宿变江河。
闲出乘轻屐，徐行蹋软沙。观鱼傍湓浦，看竹入杨家。林迸穿篱笋，藤飘落水花。雨埋钓舟小，风飏酒旗斜。嫩剥青菱角，浓煎白茗芽。淹留不知夕，城树欲栖鸦。
柳影繁初合，莺声涩渐稀。早梅迎夏结，残絮送春飞。西日韶光尽，南风暑气微。展张新小簟，熨帖旧生衣。绿蚁杯香嫩，红丝脍缕肥。故园无此味，何必苦思归。
南诏红藤杖，西江白首人。时时携步月，处处把寻春。劲健孤茎直，疏圆六节匀。火山生处远，泸水洗来新。粗细才盈手，高低仅过身。天边望乡客，何日拄归秦。
笛竹出蕲春，霜刀劈翠筠。织成双锁簟，寄与独眠人。卷作筒中信，舒为席上珍。滑如铺薤叶，冷似卧龙鳞。清润宜乘露，鲜华不受尘。通州炎瘴地，此物最关身。
南国虽多热，秋来亦不迟。湖光朝霁后，竹气晚凉时。楼阁宜佳客，江山入好诗。清风水蘋叶，白露木兰枝。欲作云泉计，须营伏腊资。匡庐一步地，官满更何之。
雨过尘埃灭，沿江道径平。月乘残夜出，人趁早凉行。寂历闲吟动，冥濛暗思生。荷塘翻露气，稻垄泻泉声。宿犬闻铃起，栖禽见火惊。昽昽烟树色，十里始天明。
为问长安月，谁教不相离。昔随飞盖处，今照入山时。借助秋怀旷，留连夜卧迟。如归旧乡国，似对好亲知。松下行为伴，溪头坐有期。千岩将万壑，无处不相随。
自哂沈冥客，曾为献纳臣。壮心徒许国，薄命不如人。才展凌云翅，俄成失水鳞。葵枯犹向日，蓬断即辞春。泽畔长愁地，天边欲老身。萧条残活计，冷落旧交亲。草合门无径，烟消甑有尘。忧方知酒圣，贫始觉钱神。虎尾难容足，羊肠易覆轮。行藏与通塞，一切任陶钧。
昨夜江楼上，吟君数十篇。词飘朱槛底，韵堕渌江前。清楚音谐律，精微思入玄。收将白雪丽，夺尽碧云妍。寸截金为句，双雕玉作联。八风凄间发，五彩烂相宣。冰扣声声冷，珠排字字圆。文头交比绣，筋骨软于绵。澒涌同波浪，铮鏦过管弦。醴泉流出地，钧乐下从天。神鬼闻如泣，鱼龙听似禅。星回疑聚集，月落为留连。雁感无鸣者，猿愁亦悄然。交流迁客泪，停住贾人船。闇被歌姬乞，潜闻思妇传。斜行题粉壁，短卷写红笺。肉味经时忘，头风当日痊。老张知定伏，短李爱应颠。道屈才方振，身闲业始专。天教声烜赫，理合命迍邅。顾我文章劣，知他气力全。工夫虽共到，巧拙尚相悬。各有诗千首，俱抛海一边。白头吟处变，青眼望中穿。酬荅朝妨食，披寻夜废眠。老偿文债负，宿结字因缘。每叹陈夫子，常嗟李谪仙。名高折人爵，思苦减天年。不得当时遇，空令后代怜。相悲今若此，湓浦与通川。
阅水年将暮，烧金道未成。丹砂不肯死，白发自须生。病肺惭杯满，衰颜忌镜明。春深旧乡梦，岁晚故交情。一别浮云散，双瞻列宿荣。螭头阶下立，龙尾道前行。封事频闻奏，除书数见名。虚怀事僚友，平步取公卿。漏尽鸡人报，朝回幼女迎。可怜白司马，老大在湓城。
已讶游何远，仍嗟别太频。离容君蹙促，赠语我殷勤。迢遰天南面，苍茫海北漘。诃陵国分界，交趾郡为邻。蓊郁三光晦，温暾四气匀。阴晴变寒暑，昏晓错星辰。瘴地难为老，蛮陬不易驯。土民稀白首，洞主尽黄巾。战舰犹惊浪，戎车未息尘。红旗围卉服，紫绶裹文身。面苦桄榔裛，浆酸橄榄新。牙樯迎海舶，铜鼓赛江神。不冻贪泉暖，无霜毒草春。云烟蟒蛇气，刀剑鳄鱼鳞。路足羁栖客，官多谪逐臣。天黄生飓母，雨黑长枫人。回使先传语，征轩早返轮。须防杯里蛊，莫爱橐中珍。北与南殊俗，身将货孰亲。尝闻君子诫，忧道不忧贫。
见说瞿塘峡，斜衔滟滪根。难于寻鸟路，险过上龙门。羊角风头急，桃花水色浑。山回若鳌转，舟入似鲸吞。岸合愁天断，波跳恐地翻。怜君经此去，为感主人恩。
霜红二林叶，风白九江波。暝色投烟鸟，秋声带雨荷。马闲无处出，门冷少人过。卤莽还乡梦，依稀望阙歌。共思除醉外，无计奈愁何。试问陶家酒，新篘得几多。
有恨头还白，无情菊自黄。一为州司马，三见岁重阳。剑匣尘埃满，笼禽日月长。身从渔父笑，门任雀罗张。问疾因留客，听吟偶置觞。叹时论倚伏，怀旧数存亡。奈老应无计，治愁或有方。无过学王绩，唯以醉为乡。
偃亚长松树，侵临小石溪。静将流水对，高共远峰齐。翠盖烟笼密，花幢雪压低。与僧清影坐，借鹤稳枝栖。笔写形难似，琴偷韵易迷。暑天风槭槭，晴夜露凄凄。独契依为舍，闲行绕作蹊。栋梁君莫采，留著伴幽栖。
江景又妍和，牵愁发浩歌。晴沙金屑色，春水曲尘波。红簇交枝杏，青含卷叶荷。藉莎怜软暖，憩树爱婆娑。书信朝贤断，知音野老多。相逢不闲语，争奈日长何。
炎瘴抛身远，泥涂索脚难。网初鳞拨剌，笼久翅摧残。雷电颁时令，阳和变岁寒。遗簪承旧念，剖竹授新官。乡觉前程近，心随外事宽。生还应有分，西笑问长安。
谏诤知无补，迁移分所当。不堪匡圣主，只合事空王。龙象投新社，鹓鸾失故行。沈吟辞北阙，诱引向西方。便住双林寺，仍开一草堂。平治行道路，安置坐禅床。手版支为枕，头巾阁在墙。先生乌几舄，居士白衣裳。竟岁何曾闷，终身不拟忙。灭除残梦想，换尽旧心肠。世界多烦恼，形神久损伤。正从风鼓浪，转作日销霜。吾道寻知止，君恩偶未忘。忽蒙颁凤诏，兼谢剖鱼章。莲静方依水，葵枯重仰阳。三车犹夕会，五马已晨装。去似寻前世，来如别故乡。眉低出鹫岭，脚重下蛇冈。渐望庐山远，弥愁峡路长。香炉峰隐隐，巴字水茫茫。瓢挂留庭树，经收在屋梁。春抛红药圃，夏忆白莲塘。唯拟捐尘事，将何荅宠光。有期追永远，无政继龚黄。南国秋犹热，西斋夜暂凉。闲吟四句偈，静对一炉香。身老同丘井，心空是道场。觅僧为去伴，留俸作归粮。为报山中侣，凭看竹下房。会应归去在，松菊莫教荒。
奇果标南土，芳林对北堂。素华春漠漠，丹实夏煌煌。叶捧低垂户，枝擎重压墙。始因风弄色，渐与日争光。夕讶条悬火，朝惊树点妆。深于红踯躅，大校白槟榔。星缀连心朵，珠排耀眼房。紫罗裁衬壳，白玉裹填瓤。早岁曾闻说，今朝始摘尝。嚼疑天上味，嗅异世间香。润胜莲生水，鲜逾橘得霜。燕支掌中颗，甘露舌头浆。物少尤珍重，天高苦渺茫。已教生暑月，又使阻遐方。粹液灵难驻，妍姿嫩易伤。近南光景热，向北道途长。不得充王赋，无由寄帝乡。唯君堪掷赠，面白似潘郎。
白狗次黄牛，滩如竹节稠。路穿天地险，人续古今愁。忽见千花塔，因停一叶舟。畏途常迫促，静境暂淹留。巴曲春全尽，巫阳雨半收。北归虽引领，南望亦回头。昔去悲殊俗，今来念旧游。别僧山北寺，抛竹水西楼。郡树花如雪，军厨酒似油。时时大开口，自笑忆忠州。
去岁清明日，南巴古郡楼。今年寒食夜，西省凤池头。并上新人直，难随旧伴游。诚知视草贵，未免对花愁。鬓发茎茎日，光阴寸寸流。经春不同宿，何异在忠州。
衙排宣政仗，门启紫宸关。彩笔停书命，花砖趁立班。稀星点银砾，残月堕金环。暗漏犹传水，明河渐下山。从东分地色，向北仰天颜。碧缕炉烟直，红垂佩尾闲。纶闱惭并入，翰苑忝先攀。笑我青袍故，饶君茜绶殷。诗仙归洞里，酒病滞人间。好去鸳鸾侣，冲天便不还。
夜色尚苍苍，槐阴夹路长。听钟出长乐，传鼓到新昌。宿雨沙堤润，秋风桦烛香。马骄欺地软，人健得天凉。待漏排阊阖，停珂拥建章。尔随黄閤老，吾次紫微郎。并入连称籍，齐趋对折方。斗班花接萼，绰立雁分行。近职诚为美，微才岂合当。纶言难下笔，谏纸易盈箱。老去何侥倖，时来不料量。唯求杀身地，相誓荅恩光。
我说南中事，君应不愿听。曾经身困苦，不觉语叮咛。烧处愁云梦，波时忆洞庭。春畬烟勃勃，秋瘴露冥冥。蚊蚋经冬活，鱼龙欲雨腥。水虫能射影，山鬼解藏形。穴掉巴蛇尾，林飘鸩鸟翎。飓风千里黑，䕭草四时青。客似惊弦雁，舟如委浪萍。谁人劝言笑，何计慰漂零。慎勿琴离膝，长须酒满瓶。大都从此去，宜醉不宜醒。
冒宠已三迁，归期始二年。囊中贮馀俸，园外买闲田。狐兔同三径，蒿莱共一廛。新园聊刬秽，旧屋且扶颠。檐漏移倾瓦，梁欹换蠹椽。平治绕台路，整顿近阶砖。巷狭开容驾，墙低垒过肩。门闾堪驻盖，堂室可铺筵。丹凤楼当后，青龙寺在前。市街尘不到，宫树影相连。省史嫌坊远，豪家笑地偏。敢劳宾客访，或望子孙传。不觅他人爱，唯将自性便。等闲栽树木，随分占风烟。逸致因心得，幽期遇境牵。松声疑涧底，草色胜河边。虚润冰销地，晴和日出天。苔行滑如簟，莎坐软于绵。帘每当山卷，帷多带月褰。篱东花掩映，窗北竹婵娟。迹慕青门隐，名惭紫禁仙。假归思晚沐，朝去恋春眠。拙薄才无取，疏慵职不专。题墙书命笔，沽酒率分钱。柏杵舂灵药，铜瓶漱暖泉。炉香穿盖散，笼烛隔纱然。陈室何曾扫，陶琴不要弦。屏除俗事尽，养活道情全。尚有妻孥累，犹为组绶缠。终须抛爵禄，渐拟断腥膻。大抵宗庄叟，私心事竺乾。浮荣水划字，真谛火生莲。梵部经十二，玄书字五千。是非都付梦，语默不妨禅。博士官犹冷，郎中病已痊。多同僻处住，久结静中缘。缓步携筇杖，徐吟展蜀笺。老宜闲语话，闷忆好诗篇。蛮榼来方泻，蒙茶到始煎。无辞数相见，鬓发各苍然。
罢草紫泥诏，起吟红药诗。词头封送后，花口拆开时。坐对钩帘久，行观步履迟。两三丛烂熳，十二叶参差。背日房微敛，当阶朵旋欹。钗葶抽碧股，粉蕊扑黄丝。动荡情无限，低斜力不支。周回看未足，比谕语难为。句漏丹砂里，僬侥火燄旗。彤云剩根蒂，绛帻欠缨緌。况有晴风度，仍兼宿露垂。疑香薰罨画，似泪著胭脂。有意留连我，无言怨思谁。应愁明日落，如恨隔年期。菡萏泥连萼，玫瑰刺绕枝。等量无胜者，唯眼与心知。
清晓趋丹禁，红缨降紫宸。驱禽养得熟，和叶摘来新。圆转盘倾玉，鲜明笼透银。内园题两字，西掖赐三臣。荧惑晶华赤，醍醐气味真。如珠未穿孔，似火不烧人。杏俗难为对，桃顽讵可伦。肉嫌卢橘厚，皮笑荔枝皴。琼液酸甜足，金丸大小匀。偷须防曼倩，惜莫掷安仁。手擘才离核，匙抄半是津。甘为舌上露，暖作腹中春。已惧长尸禄，仍惊数食珍。最惭恩未报，饱喂不才身。
掌纶知是忝，剖竹信为荣。才薄官仍重，恩深责尚轻。昔徵从典午，今出自承明。凤诏休挥翰，渔歌欲濯缨。还乘小艛艓，却到古湓城。醉客临江待，禅僧出郭迎。青山满眼在，白发半头生。又校三年老，何曾一事成。重过萧寺宿，再上庾楼行。云水新秋思，闾阎旧日情。郡民犹认得，司马咏诗声。
我本江湖上，悠悠任运身。朝随卖药客，暮伴钓鱼人。迹为烧丹隐，家缘嗜酒贫。经过剡溪雪，寻觅武陵春。岂有疏狂性，堪为侍从臣。仰头惊凤阙，下口触龙鳞。剑佩辞天上，风波向海滨。非贤虚偶圣，无屈感求伸。昔去曾同日，今来即后尘。中年俱白发，左宦各朱轮。长短才虽异，荣枯事略均。殷勤李员外，不合不相亲。
曾住炉峰下，书堂对药台。斩新萝径合，依旧竹窗开。砌水亲开决，池荷手自栽。五年方暂至，一宿又须回。纵未长归得，犹胜不到来。君家白鹿洞，闻道亦生苔。
俱来沧海郡，半作白头翁。谩道风烟接，何曾笑语同。吏稀秋税毕，客散晚庭空。霁后当楼月，潮来满座风。霅溪殊冷僻，茂苑太繁雄。唯此钱唐郡，闲忙恰得中。
五十江城守，停杯一自思。头仍未尽白，官亦不全卑。荣宠寻过分，欢娱已校迟。肺伤虽怕酒，心健尚誇诗。夜舞吴娘袖，春歌蛮子词。犹堪三五岁，相伴醉花时。
壮岁忽已去，浮荣何足论。身为百口长，官是一州尊。不觉白双鬓，徒言朱两轓。病难施郡政，老未荅君恩。岁暮别兄弟，年衰无子孙。惹愁谙世网，治苦赖空门。揽带知腰瘦，看灯觉眼昏。不缘衣食系，寻合返丘园。
隔宿书招客，平明饮暖寒。曲神寅日合，酒圣卯时欢。促膝才飞白，酡颜已渥丹。碧筹攒米碗，红袖拂骰盘。醉后歌尤异，狂来舞不难。抛杯语同坐，莫作老人看。
不厌东南望，江楼对海门。风涛生有信，天水合无痕。鹢带云帆动，鸥和雪浪翻。鱼盐聚为市，烟火起成村。日脚金波碎，峰头钿点繁。送秋千里雁，报暝一声猿。已豁烦襟闷，仍开病眼昏。郡中登眺处，无胜此东轩。
一叶落梧桐，年光半又空。秋多上阶日，凉足入怀风。病瘦形如鹤，愁焦鬓似蓬。损心诗思里，伐性酒狂中。华盖何曾惜，金丹不致功。犹须自惭愧，得作白头翁。
箕颍人穷独，蓬壶路阻难。何如兼吏隐，复得事跻攀。岩树罗阶下，江云贮栋间。似移天目石，疑入武丘山。清景徒堪赏，皇恩肯放闲。遥知兴未足，即被诏徵还。
翠巘公门对，朱轩野径连。只开新户牖，不改旧风烟。虚室闲生白，高情澹入玄。酒容同座劝，诗借属城传。自笑沧江畔，遥思绛帐前。亭台随处有，争敢比忘筌。
上马复呼宾，湖边景气新。管弦三数事，骑从十馀人。立换登山屐，行携漉酒巾。逢花看当妓，遇草坐为茵。西日笼黄柳，东风荡白蘋。小桥装雁齿，轻浪甃鱼鳞。画舫牵徐转，银船酌慢巡。野情遗世累，醉态任天真。彼此年将老，平生分最亲。高天从所愿，远地得为邻。云树分三驿，烟波限一津。翻嗟寸步隔，却厌尺书频。浙右称雄镇，山阴委重臣。贵垂长紫绶，荣驾大朱轮。出动刀枪队，归生道路尘。雁惊弓易散，鸥怕鼓难驯。百吏瞻相面，千夫捧拥身。自然闲兴少，应负镜湖春。
一榼扶头酒，泓澄泻玉壶。十分蘸甲酌，潋艳满银盂。捧出光华动，尝看气味殊。手中稀琥珀，舌上冷醍醐。瓶里有时尽，江边无处沽。不知崔太守，更有寄来无。
在郡六百日，入山十二回。宿因月桂落，醉为海榴开。黄纸除书到，青宫诏命催。僧徒多怅望，宾从亦裴回。寺闇烟埋竹，林香雨落梅。别桥怜白石，辞洞恋青苔。渐出松间路，犹飞马上杯。谁教冷泉水，送我下山来。
秋馆清凉日，书因解闷看。夜窗幽独处，琴不为人弹。游宴慵多废，趋朝老渐难。禅僧教断酒，道士劝休官。渭曲庄犹在，钱唐俸尚残。如能便归去，亦不至饥寒。
忽忽心如梦，星星鬓似丝。纵贫长有酒，虽老未抛诗。俭薄身都惯，疏顽性颇宜。饭粗飧亦饱，被暖起常迟。万里归何得，三年伴是谁。华亭鹤不去，天竺石相随。王尹贳将马，田家卖与池。开门闲坐日，绕水独行时。懒慢交游许，衰羸相府知。官寮幸无事，可惜不分司。
履道坊西角，官河曲北头。林园四邻好，风景一家秋。门闭深沈树，池通浅沮沟。拔青松直上，铺碧水平流。篱菊黄金合，窗筠绿玉稠。疑连紫阳洞，似到白蘋洲。僧至多同宿，宾来辄少留。岂无诗引兴，兼有酒销忧。移榻临平岸，携茶上小舟。果穿闻鸟啄，萍破见鱼游。地与尘相远，人将境共幽。汎潭菱点镜，沈浦月生钩。厨晓烟孤起，庭寒雨半收。老饥初爱粥，瘦冷早披裘。洛下招新隐，秦中忘旧游。辞章留凤閤，班籍寄龙楼。病惬官曹静，闲惭俸禄忧。琴书中有得，衣食外何求。济世才无取，谋身智不周。应须共心语，万事一时休。
记得旧诗章，花多数洛阳。及逢枝似雪，已是鬓成霜。向后光阴促，从前事意忙。无因重年少，何计驻时芳。欲送愁离面，须倾酒入肠。白头无藉在，醉倒亦何妨。
客有东征者，夷门一落帆。二年方得到，五日未为淹。在浚旌重葺，游梁馆更添。心因好善乐，貌为礼贤谦。俗阜知敦劝，民安见察廉。仁风扇道路，阴雨膏闾阎。文律操将柄，兵机钓得钤。碧幢油叶叶，红旆火襜襜。景象春加丽，威容晓助严。枪森赤豹尾，纛吒黑龙髯。门静尘初敛，城昏日半衔。选幽开后院，占胜坐前檐。平展丝头毯，高褰锦额帘。雷搥柘枝鼓，雪摆胡腾衫。发滑歌钗坠，妆光舞汗沾。回灯花簇簇，过酒玉纤纤。馔盛盘心殢，醅浓盏底黏。陆珍熊掌烂，海味蟹螯咸。福履千夫祝，形仪四座瞻。羊公长在岘，傅说莫归岩。眷爱人人遍，风情事事兼。犹嫌客不醉，同赋夜厌厌。
为问三丞相，如何秉国钧。那将最剧郡，付与苦慵人。岂有吟诗客，堪为持节臣。不才空饱暖，无惠及饥贫。昨卧南城月，今行北境春。铅刀磨欲尽，银印换何频。杭老遮车辙，吴童扫路尘。虚迎复虚送，惭见两州民。
渭北离乡客，江南守土臣。涉途初改月，入境已经旬。甲郡标天下，环封极海滨。版图十万户，兵籍五千人。自顾才能少，何堪宠命频。冒荣惭印绶，虚奖负丝纶。候病须通脉，防流要塞津。救烦无若静，补拙莫如勤。削使科条简，摊令赋役均。以兹为报效，安敢不躬亲。襦裤提于手，韦弦佩在绅。敢辞称俗吏，且愿活疲民。常未徵黄霸，湖犹借寇恂。愧无铛脚政，徒忝犬牙邻。制诰誇黄绢，诗篇占白蘋。铜符抛不得，琼树见无因。警寐钟传夜，催衙鼓报晨。唯知对胥吏，未暇接亲宾。色变云迎夏，声残鸟过春。麦风非逐扇，梅雨异随轮。武寺山如故，王楼月自新。池塘闲长草，丝竹废生尘。暑遣烧神酎，晴教㬠舞茵。待还公事了，亦拟乐吾身。
娃馆松江北，稽城浙水东。屈君为长吏，伴我作衰翁。旌旆知非远，烟云望不通。忙多对酒榼，兴少阅诗筒。淡白秋来日，疏凉雨后风。馀霞数片绮，新月一张弓。影满衰桐树，香凋晚蕙丛。饥啼春谷鸟，寒怨络丝虫。览镜头虽白，听歌耳未聋。老愁从此遣，醉笑与谁同。清旦方堆案，黄昏始退公。可怜朝暮景，销在两衙中。
一抛学士笔，三佩使君符。未换银青绶，唯添雪白须。公门衙退掩，妓席客来铺。履舄从相近，讴吟任所须。金衔嘶五马，钿带舞双姝。不得当年有，犹胜到老无。合声歌汉月，齐手拍吴歈。今夜还先醉，应烦红袖扶。
宿云黄惨澹，晓雪白飘飖。散面遮槐市，堆花压柳桥。四郊铺缟素，万室甃琼瑶。银榼携桑落，金炉上丽谯。光迎舞妓动，寒近醉人销。歌乐虽盈耳，惭无五裤谣。
逐胜移朝宴，留欢放晚衙。宾寮多谢客，骑从半吴娃。到处销春景，归时及月华。城阴一道直，烛焰两行斜。东吹先催柳，南霜不杀花。皋桥夜沽酒，灯火是谁家。
腥血与荤蔬，停来一月馀。肌肤虽瘦损，方寸任清虚。体适通宵坐，头慵隔日梳。眼前无俗物，身外即僧居。水榭风来远，松廊雨过初。褰帘放巢燕，投食施池鱼。久别闲游伴，频劳问疾书。不知湖与越，吏隐兴何如。
青石一两片，白莲三四枝。寄将东洛去，心与物相随。石倚风前树，莲栽月下池。遥知安置处，预想发荣时。领郡来何远，还乡去已迟。莫言千里别，岁晚有心期。
香刹看非远，祇园入始深。龙蟠松矫矫，玉立竹森森。怪石千僧坐，灵池一剑沈。海当亭两面，山在寺中心。酒熟凭花劝，诗成倩鸟吟。寄言轩冕客，此地好抽簪。
不厌西丘寺，闲来即一过。舟船转云岛，楼阁出烟萝。路入青松影，门临白月波。鱼跳惊秉烛，猿觑怪鸣珂。摇曳双红旆，娉婷十翠娥。香花助罗绮，钟梵避笙歌。领郡时将久，游山数几何。一年十二度，非少亦非多。
震泽平芜岸，松江落叶波。在官常梦想，为客始经过。水面排罾网，船头簇绮罗。朝盘鲙红鲤，夜烛舞青娥。雁断知风急，潮平见月多。繁丝与促管，不解和渔歌。
潦倒宦情尽，萧条芳岁阑。欲辞南国去，重上北城看。复叠江山壮，平铺井邑宽。人稠过杨府，坊闹半长安。插雾峰头没，穿霞日脚残。水光红漾漾，树色绿漫漫。约略留遗爱，殷勤念旧欢。病抛官职易，老别友朋难。九月全无热，西风亦未寒。齐云楼北面，半日凭栏干。
自从为騃童，直至作衰翁。所好随年异，为忙终日同。弄沙成佛塔，锵玉谒王宫。彼此皆儿戏，须臾即色空。有营非了义，无著是真宗。兼恐勤修道，犹应在妄中。
忽忆东都宅，春来事宛然。雪销行径里，水上卧房前。厌绿栽黄竹，嫌红种白莲。醉教莺送酒，闲遣鹤看船。幸是林园主，惭为食禄牵。宦情薄似纸，乡思急于弦。岂合姑苏守，归休更待年。
紫袍新秘监，白首旧书生。鬓雪人间寿，腰金世上荣。子孙无可念，产业不能营。酒引眼前兴，诗留身后名。闲倾三数酌，醉咏十馀声。便是羲皇代，先从心太平。
能骤复能驰，翩翩白马儿。毛寒一团雪，鬃薄万条丝。皂盖春行日，骊驹晓从时。双旌前独步，五马内偏骑。芳草承蹄叶，垂杨拂顶枝。跨将迎好客，惜不换妖姬。慢鞚游萧寺，闲驱醉习池。睡来乘作梦，兴发倚成诗。鞭为驯难下，鞍缘稳不离。北归还共到，东使亦相随。赭白何曾变，玄黄岂得知。嘶风觉声急，蹋雪怪行迟。昨夜犹刍秣，今朝尚絷维。卧槽应不起，顾主遂长辞。尘灭骎骎迹，霜留皎皎姿。度关形未改，过隙影难追。念倍燕求骏，情深项别骓。银收钩臆带，金卸络头羁。何处埋奇骨，谁家觅弊帷。稠桑驿门外，吟罢涕双垂。
水木谁家宅，门高占地宽。悬鱼挂青甃，行马护朱栏。春榭笼烟煖，秋庭锁月寒。松胶黏琥珀，筠粉扑琅玕。试问池台主，多为将相官。终身不曾到，唯展宅图看。
鼓动出新昌，鸡鸣赴建章。翩翩稳鞍马，楚楚健衣裳。宫漏传残夜，城阴送早凉。月堤槐露气，风烛桦烟香。双阙龙相对，千官雁一行。汉庭方尚少，惭叹鬓如霜。
觅得花千树，携来酒一壶。懒归兼拟宿，未醉岂劳扶。但惜春将晚，宁愁日渐晡。篮舆为卧舍，漆盝是行厨。斑竹盛茶匮，红泥罨饭炉。眼前无所阙，身外更何须。小面琵琶婢，苍头觱篥奴。从君饱富贵，曾作此游无。
晔晔复煌煌，花中无比方。艳夭宜小院，条短称低廊。本是山头物，今为砌下芳。千丛相向背，万朵互低昂。照灼连朱槛，玲珑映粉墙。风来添意态，日出助晶光。渐绽胭脂萼，犹含琴轸房。离披乱剪綵，斑駮未匀妆。绛焰灯千炷，红裙妓一行。此时逢国色，何处觅天香？恐合栽金阙，思将献玉皇。好差青鸟使，封作百花王。
清晨承诏命，丰岁阅田闾。膏雨抽苗足，凉风吐穗初。早禾黄错落，晚稻绿扶疏。好入诗家咏，宜令史馆书。散为万姓食，堆作九年储。莫道如云稼，今秋云不如。
病卧帝王州，花时不得游。老应随日至，春肯为人留。粉坏杏将谢，火繁桃尚稠。白飘僧院地，红落酒家楼。空里雪相似，晚来风不休。吟君怅望句，如到曲江头。
青阳行已半，白日坐将徂。越国强仍大，稽城高且孤。利饶盐煮海，名胜水澄湖。牛斗天垂象，台明地展图。瑰奇填市井，佳丽溢闉阇。句践遗风霸，西施旧俗姝。船头龙夭矫，桥脚兽睢盱。乡味珍蟛蚏，时鲜贵鹧鸪。语言诸夏异，衣服一方殊。捣练蛾眉婢，鸣榔蛙角奴。江清敌伊洛，山翠胜荆巫。华表双栖鹤，联樯几点乌。烟波分渡口，云树接城隅。涧远松如画，洲平水似铺。绿科秧早稻，紫笋折新芦。暖蹋泥中藕，香寻石上蒲。雨来萌尽达，雷后蛰全苏。柳眼黄丝颣，花房绛蜡珠。林风新竹折，野烧老桑枯。带亸长枝蕙，钱穿短贯榆。暄和生野菜，卑湿长街芜。女浣纱相伴，儿烹鲤一呼。山魈啼稚子，林狖挂山都。产业论蚕蚁，孳生计鸭雏。泉岩雪飘洒，苔壁锦漫糊。堰限舟航路，堤通车马途。耶溪岸回合，禹庙径盘纡。洞穴何因凿，星槎谁与刳。石凹仙药臼，峰峭佛香炉。去为投金简，来因挈玉壶。贵仍招客宿，健未要人扶。闻望贤丞相，仪形美丈夫。前驱驻旌旆，偏坐列笙竽。刺史旟翻隼，尚书履曳凫。学禅超后有，观妙造虚无。髻里传僧宝，环中得道枢。登楼诗八咏，置砚赋三都。捧拥罗将绮，趋跄紫与朱。庙谟藏稷卨，兵略贮孙吴。令下三军整，风高四海趋。千家得慈母，六郡事严姑。重士过三哺，轻财抵一铢。送觥歌宛转，嘲妓笑卢胡。佐饮时炮鳖，蠲酲数鲙鲈。醉乡虽咫尺，乐事亦须臾。若不中贤圣，何由外智愚。伊予一生志，我尔百年躯。江上三千里，城中十二衢。出多无伴侣，归只对妻孥。白首青山约，抽身去得无。
南雨来多滞，东风动即狂。月行离毕急，龙走召云忙。鬼转雷车响，蛇腾电策光。浸淫天似漏，沮洳地成疮。惨淡阴烟白，空濛宿雾黄。闇遮千里目，闷结九回肠。寂寞羁臣馆，深沈思妇房。镜昏鸾灭影，衣润麝消香。兰湿难纫佩，花凋易落妆。沾黄莺翅重，滋绿草心长。紫陌皆泥泞，黄污共淼茫。恐霖成怪沴，望霁剧祯祥。楚柳腰肢亸，湘筠涕泪滂。昼昏疑是夜，阴盛胜于阳。居士巾皆垫，行人盖尽张。跳蛙还屡出，移蚁欲深藏。端坐交游废，闲行去步妨。愁生垂白叟，恼杀蹋青娘。变海常须虑，为鱼慎勿忘。此时方共惧，何处可相将？已望东溟祷，仍封北户禳。却思逢旱魃，谁喜见商羊。预怕为蚕病，先忧作麦伤。惠应施浃洽，政岂假揄扬。祀典修咸秩，农书振满床。丹诚期恳苦，白日会昭彰。赈廪赒饥户，苫城备坏墙。且当营岁事，宁暇惜年芳。德胜令灾弭，人安在吏良。尚书心若此，不枉系金章。
上苑风烟好，中桥道路平。蹴毬尘不起，泼火雨新晴。宿醉头仍重，晨游眼乍明。老慵虽省事，春诱尚多情。遇客踟蹰立，寻花取次行。连钱嚼金勒，凿落写银罂。府酝伤教送，官娃岂要迎。舞腰那及柳，歌舌不如莺。乡国真堪恋，光阴可合轻。三年遇寒食，尽在洛阳城。
海内时无事，江南岁有秋。生民皆乐业，地主尽贤侯。郊静销戎马，城高逼斗牛。平河七百里，沃壤二三州。坐有湖山趣，行无风浪忧。食宁妨解缆，寝不废乘流。泉石谙天竺，烟霞识虎丘。馀芳认兰泽，遗咏思蘋洲。菡萏红涂粉，菰蒲绿泼油。鳞差渔户舍，绮错稻田沟。紫洞藏仙窟，玄泉贮怪湫。精神昂老鹤，姿彩媚潜虬。静阅天工妙，闲窥物状幽。投竿出比目，掷果下猕猴。味苦莲心小，浆甜蔗节稠。橘苞从自结，藕孔是谁锼。逐日移潮信，随风变棹讴。递夫交烈火，候吏次鸣驺。梵塔形疑踊，阊门势欲浮。客迎携酒榼，僧待置茶瓯。小宴闲谈笑，初筵雅献酬。稍催朱蜡炬，徐动碧牙筹。圆盏飞莲子，长裾曳石榴。柘枝随画鼓，调笑从香毬。幕飏云飘槛，帘褰月露钩。舞繁红袖凝，歌切翠眉愁。弦管宁容歇，杯盘未许收。良辰宜酩酊，卒岁好优游。鲙缕鲜仍细，莼丝滑且柔。饱餐为日计，稳睡是身谋。名愧空虚得，官知止足休。自嫌犹屑屑，众笑大悠悠。物表疏形役，人寰足悔尤。蛾须远灯烛，兔勿近罝罘。幻世春来梦，浮生水上沤。百忧中莫入，一醉外何求。未死痴王湛，无儿老邓攸。蜀琴安膝上，周易在床头。去去无程客，行行不系舟。劳君频问讯，劝我少淹留。云雨多分散，关山苦阻修。一吟江月别，七见日星周。珠玉传新什，鹓鸾念故俦。悬旌心宛转，束楚意绸缪。驿舫妆青雀，官槽䬴紫骝。镜湖期远汎，禹穴约冥搜。预扫题诗壁，先开望海楼。饮思亲履舄，宿忆并衾裯。志气吾衰也，风情子在不。应须相见后，别作一家游。
相府念多病，春宫容不才。官衔依口得，俸料逐身来。白首林园在，红尘车马回。招呼新客侣，扫掠旧池台。小舫宜携乐，新荷好盖杯。不知金谷主，早晚贺筵开。
旌钺从櫜鞬，宾僚礼数全。夔龙来要地，鹓鹭下辽天。赭汗骑骄马，青娥舞醉仙。合成江上作，散到洛中传。陋巷能无酒，贫池亦有船。春装秋未寄，谩道有闲钱。
相看鬓似丝，始作弄璋诗。且有承家望，谁论得力时。莫兴三日叹，犹胜七年迟。我未能忘喜，君应不合悲。嘉名称道保，乞姓号崔儿。但恐持相并，蒹葭琼树枝。
烂熳朝眠后，频伸晚起时。煖炉生火早，寒镜裹头迟。融雪煎香茗，调酥煮乳糜。慵馋还自哂，快活亦谁知。酒性温无毒，琴声淡不悲。荣公三乐外，仍弄小男儿。
缭绕府西面，潺湲池北头。凿开明月峡，决破白蘋洲。清浅漪澜急，夤缘浦屿幽。直冲行径断，平入卧斋流。石叠青棱玉，波翻白片鸥。喷时千点雨，澄处一泓油。绝境应难别，同心岂易求。少逢人爱玩，多是我淹留。夹岸铺长簟，当轩泊小舟。枕前看鹤浴，床下见鱼游。洞户斜开扇，疏帘半上钩。紫浮萍泛泛，碧亚竹修修。读罢书仍展，棋终局未收。午茶能散睡，卯酒善销愁。檐雨晚初霁，窗风凉欲休。谁能伴老尹，时复一闲游。
六十河南尹，前途足可知。老应无处避，病不与人期。幸遇芳菲日，犹当强健时。万金何假藉，一盏莫推辞。流水光阴急，浮云富贵迟。人间若无酒，尽合鬓成丝。
筋力年年减，风光日日新。退衙归逼夜，拜表出侵晨。何处台无月，谁家池不春。莫言无胜地，自是少闲人。坐厌推囚案，行嫌引马尘。几时辞府印，却作自由身。
老伴知君少，欢情向我偏。无论疏与数，相见辄欣然。各以诗成癖，俱因酒得仙。笑回青眼语，醉并白头眠。岂是今投分，多疑宿结缘。人间更何事，携手送衰年。
北阙至东京，风光十六程。坐移丞相阁，春入广陵城。红旆拥双节，白须无一茎。万人开路看，百吏立班迎。阃外君弥重，尊前我亦荣。何须身自得，将相是门生。
云髻飘萧绿，花颜旖旎红。双眸剪秋水，十指剥春葱。楚艳为门阀，秦声是女工。甲明银玓瓅，柱触玉玲珑。猿苦啼嫌月，莺娇语䛏风。移愁来手底，送恨入弦中。赵瑟清相似，胡琴闹不同。慢弹回断雁，急奏转飞蓬。霜佩锵还委，冰泉咽复通。珠联千拍碎，刀截一声终。倚丽精神定，矜能意态融。歇时情不断，休去思无穷。灯下青春夜，尊前白首翁。且听应得在，老耳未多聋。
莫叹年将暮，须怜岁又新。府中三遇腊，洛下五逢春。春树花珠颗，春塘水曲尘。春娃无气力，春马有精神。并辔鞭徐动，连盘酒慢巡。经过旧邻里，追逐好交亲。笑语销闲日，酣歌送老身。一生欢乐事，亦不少于人。
托质依高架，攒花对小堂。晚开春去后，独秀院中央。霁景朱明早，芳时白昼长。秾因天与色，丽共日争光。剪碧排千萼，研朱染万房。烟条涂石绿，粉蕊扑雌黄。根动彤云涌，枝摇赤羽翔。九微灯炫转，七宝帐荧煌。淑气熏行径，清阴接步廊。照梁迷藻棁，耀壁变雕墙。烂若丛然火，殷于叶得霜。胭脂含脸笑，苏合裛衣香。浃洽濡晨露，玲珑漏夕阳。合罗排勘缬，醉晕浅深妆。乍见疑回面，遥看误断肠。风朝舞飞燕，雨夜泣萧娘。桃李惭无语，芝兰让不芳。山榴何细碎，石竹苦寻常。蕙惨偎栏避，莲羞映浦藏。怯教蕉叶战，妒得柳花狂。岂可轻嘲咏，应须痛比方。画屏风自展，绣伞盖谁张。翠锦挑成字，丹砂印著行。猩猩凝血点，瑟瑟蹙金匡。散乱萎红片，尖纤嫩紫芒。触僧飘毳褐，留妓冒罗裳。寡和阳春曲，多情骑省郎。缘誇美颜色，引出好文章。东顾辞仁里，西归入帝乡。假如君爱杀，留著莫移将。
阙塞龙门口，祇园鹫岭头。曾随减劫坏，今遇胜缘修。再莹新金刹，重装旧石楼。病僧皆引起，忙客亦淹留。四望穷沙界，孤标出赡州。地图铺洛邑，天柱倚崧丘。两面苍苍岸，中心瑟瑟流。波翻八滩雪，堰护一潭油。台殿朝弥丽，房廊夜更幽。千花高下塔，一叶往来舟。岫合云初吐，林开雾半收。静闻樵子语，远听棹郎讴。官散殊无事，身闲甚自由。吟来携笔砚，宿去抱衾裯。霁月当窗白，凉风满簟秋。烟香封药灶，泉冷洗茶瓯。南祖心应学，西方社可投。先宜知止足，次要悟浮休。觉路随方乐，迷涂到老愁。须除爱名障，莫作恋家囚。便合穷年住，何言竟日游。可怜终老地，此是我菟裘。
合聚千羊毳，施张百子弮。骨盘边柳健，色染塞蓝鲜。北制因戎创，南移逐虏迁。汰风吹不动，禦雨湿弥坚。有顶中央耸，无隅四向圆。傍通门豁尔，内密气温然。远别关山外，初安庭户前。影孤明月夜，价重苦寒年。软煖围毡毯，鎗摐束管弦。最宜霜后地，偏称雪中天。侧置低歌座，平铺小舞筵。闲多揭帘入，醉便拥袍眠。铁檠移灯背，银囊带火悬。深藏晓兰焰，闇贮宿香烟。兽炭休亲近，狐裘可弃捐。砚温融冻墨，瓶煖变春泉。蕙帐徒招隐，茅庵浪坐禅。贫僧应叹羡，寒士定留连。宾客于中接，儿孙向后传。王家誇旧物，未及此青毡。
勿讶春来晚，无嫌花发迟。人怜全盛日，我爱半开时。紫蜡黏为蒂，红苏点作蕤。成都新夹缬，梁汉碎胭脂。树杪真珠颗，墙头小女儿。浅深妆駮落，高下火参差。蝶戏争香朵，莺啼选稳枝。好教郎作伴，合共酒相随。醉玩无胜此，狂嘲更让谁。犹残少年兴，不似老人诗。西日凭轻照，东风莫杀吹。明朝应烂熳，后夜更离披。林下遥相忆，尊前闇有期。衔杯嚼蕊思，唯我与君知。
朱槛低墙上，清流小阁前。雇人栽菡萏，买石造潺湲。影落江心月，声移谷口泉。闲看捲帘坐，醉听掩窗眠。路笑淘官水，家愁费料钱。是非君莫问，一对一翛然。
萧洒伊嵩下，优游黄绮间。未曾一日闷，已得六年闲。鱼鸟为徒侣，烟霞是往还。伴僧禅闭目，迎客笑开颜。兴发宵游寺，慵时昼掩关。夜来风月好，悔不宿香山。
孟夏清和月，东都闲散官。体中无病痛，眼下未饥寒。世事闻常闷，交游见即欢。杯觞留客切，妓乐取人宽。雪鬓随身老，云心著处安。此中殊有味，试说向君看。
岛树间林峦，云收雨气残。四山岚色重，五月水声寒。老鹤两三只，新篁千万竿。化成天竺寺，移得子陵滩。心觉闲弥贵，身缘健更欢。帝将风后待，人作谢公看。甪里年虽老，高阳兴未阑。佳辰不见召，争免趁杯盘。
小妓携桃叶，新声蹋柳枝。妆成剪烛后，醉起拂衫时。绣履娇行缓，花筵笑上迟。身轻委回雪，罗薄透凝脂。笙引簧频煖，筝催柱数移。乐童翻怨调，才子与妍词。便想人如树，先将发比丝。风条摇两带，烟叶贴双眉。口动樱桃破，鬟低翡翠垂。枝柔腰袅娜，荑嫩手葳蕤。唳鹤啨呼侣，哀猿夜叫儿。玉敲音历历，珠贯字累累。袖为收声点，钗因赴节遗。重重遍头别，一一拍心知。塞北愁攀折，江南苦别离。黄遮金谷岸，绿映杏园池。春惜芳华好，秋怜颜色衰。取来歌里唱，胜向笛中吹。曲罢那能别，情多不自持。缠头无别物，一首断肠诗。
烟景冷苍茫，秋深夜夜霜。为思池上酌，先觉瓮头香。未暇倾巾漉，还应染指尝。醍醐惭气味，琥珀让晶光。若许陪歌席，须容散道场。月终斋戒毕，犹及菊花黄。
素是自然色，圆因裁制功。飒如松起籁，飘似鹤翻空。盛夏不销雪，终年无尽风。引秋生手里，藏月入怀中。麈尾斑非疋，蒲葵陋不同。何人称相对，清瘦白须翁。
午后郊园静，晴来景物新。雨添山气色，风借水精神。永日若为度，独游何所亲。仙禽狎君子，芳树倚佳人。蚁斗王争肉，蜗移舍逐身。蝶双知伉俪，蜂分见君臣。蠢蠕形虽小，逍遥性即均。不知鹏与鴳，相去几微尘。
同州慵不去，此意复谁知。诚爱俸钱厚，其如身力衰。可怜病判案，何似醉吟诗。劳逸悬相远，行藏决不疑。徒烦人劝谏，只合自寻思。白发来无限，青山去有期。野心惟怕闹，家口莫愁饥。卖却新昌宅，聊充送老资。
与君俱老也，自问老何如。眼涩夜先卧，头慵朝未梳。有时扶杖出，尽日闭门居。懒照新磨镜，休看小字书。情于故人重，迹共少年疏。唯是闲谈兴，相逢尚有馀。
旧径开桃李，新池凿凤皇。只添丞相阁，不改午桥庄。远处尘埃少，闲中日月长。青山为外屏，绿野是前堂。引水多随势，栽松不趁行。年华玩风景，春事看农桑。花妒谢家妓，兰偷荀令香。游丝飘酒席，瀑布溅琴床。巢许终身稳，萧曹到老忙。千年落公便，进退处中央。
新结一茅茨，规模俭且卑。土阶全垒块，山木半留皮。阴合连藤架，丛香近菊篱。壁宜藜杖倚，门称荻帘垂。窗里风清夜，檐间月好时。留连尝酒客，句引坐禅师。伴宿双栖鹤，扶行一侍儿。绿醅量盏饮，红稻约升炊。龌龊豪家笑，酸寒富室欺。陶庐闲自爱，颜巷陋谁知。蝼蚁谋深穴，鹪鹩占小枝。各随其分足，焉用有馀为。
细故随缘尽，衰形具体微。斗闲僧尚闹，较瘦鹤犹肥。老遣宽裁袜，寒教厚絮衣。马从衔草展，鸡任啄笼飞。只要天和在，无令物性违。自馀君莫问，何是复何非。
新亭未有客，景日独何为。趁暖泥茶灶，防寒夹竹篱。头风初定后，眼闇欲明时。浅把三分酒，闲题数句诗。应须置两榻，一榻待公垂。
位逾三品日，年过六旬时。不道官班下，其如筋力衰。犹怜好风景，转重旧亲知。少壮难重得，欢娱且强为。兴来池上酌，醉出袖中诗。静话开襟久，闲吟放盏迟。落花无限雪，残鬓几多丝。莫说伤心事，春翁易酒悲。
宿雨洗天津，无泥未有尘。初晴迎早夏，落照送残春。兴发诗随口，狂来酒寄身。水边行嵬峨，桥上立逡巡。疏傅心情老，吴公政化新。三川徒有主，风景属闲人。
雨暗三秋日，泥深一尺时。老人平旦出，自问欲何之。不是寻医药，非干送别离。素书传好语，绛帐赴佳期。续借桃花马，催迎杨柳姬。只愁张录事，罚我怪来迟。
露白月微明，天凉景物清。草头珠颗冷，楼角玉钩生。气爽衣裳健，风疏砧杵鸣。夜衾香有思，秋簟冷无情。梦短眠频觉，宵长起暂行。烛凝临晓影，虫怨欲寒声。槿老花先尽，莲凋子始成。四时无了日，何用叹衰荣。
白老忘机客，牛公济世贤。鸥栖心恋水，鹏举翅摩天。累就优闲秩，连操造化权。贫司甚萧洒，荣路自喧阗。望苑三千日，台阶十五年。是人皆弃忘，何物不陶甄。篮舆游嵩岭，油幢镇海壖。竹篙撑钓艇，金甲拥楼船。雪夜寻僧舍，春朝列妓筵。长斋俨香火，密宴簇花钿。自觉闲胜闹，遥知醉笑禅。是非分未定，会合杳无缘。我正思杨府，君应望洛川。西来风袅袅，南去雁连连。日落龙门外，潮生瓜步前。秋同一时尽，月共两乡圆。旧眷交欢在，新文气调全。惭无白雪曲，难荅碧云篇。金谷诗谁赏，芜城赋众传。珠应哂鱼目，铅未伏龙泉。远讯惊魔物，深情寄酒钱。霜纨一百疋，玉柱十三弦。楚醴来尊里，秦声送耳边。何时红烛下，相对一陶然。
郊野游行熟，村园次第过。蓦山寻浥涧，蹋水渡伊河。寒食青青草，春风瑟瑟波。逢人共杯酒，随马有笙歌。胜事经非少，芳辰过亦多。还须自知分，不老拟如何。
七十欠四岁，此生那足论。每因悲物故，还且喜身存。安得头长黑，争教眼不昏。交游成拱木，婢仆见曾孙。瘦觉腰金重，衰怜鬓雪繁。将何理老病，应付与空门。
老更惊年改，闲先觉日长。晴熏榆荚黑，春染柳梢黄。云破山呈色，冰融水放光。低平稳船舫，轻暖好衣裳。白角三升榼，红茵六尺床。偶游难得伴，独醉不成狂。我有中心乐，君无外事忙。经过莫慵懒，相去两三坊。
病容衰惨澹，芳景晚蹉跎。无计留春得，争能奈老何。篇章慵报荅，杯宴喜经过。顾我酒狂久，负君诗债多。敢辞携绿蚁，只愿见青娥。最忆阳关唱，真珠一串歌。
三月草萋萋，黄莺歇又啼。柳桥晴有絮，沙路润无泥。禊事修初半，游人到欲齐。金钿耀桃李，丝管骇凫鹥。转岸回船尾，临流簇马蹄。闹翻扬子渡，蹋破魏王堤。妓接谢公宴，诗陪荀令题。舟同李膺泛，醴为穆生携。水引春心荡，花牵醉眼迷。尘街从鼓动，烟树任鸦栖。舞急红腰软，歌迟翠黛低。夜归何用烛，新月凤楼西。
服气崔常侍，烧丹郑舍人。常期生羽翼，那忽化灰尘。每遇凄凉事，还思潦倒身。唯知趁杯酒，不解鍊金银。睡适三尸性，慵安五藏神。无忧亦无喜，六十六年春。
幽僻嚣尘外，清凉水木间。卧风秋拂簟，步月夜开关。且得身安泰，从他世险艰。但休争要路，不必入深山。轩鹤留何用，泉鱼放不还。谁人知此味，临老十年闲。
掩抑复凄清，非琴不是筝。还弹乐府曲，别占阮家名。古调何人识，初闻满座惊。落盘珠历历，摇佩玉琤琤。似劝杯中物，如含林下情。时移音律改，岂是昔时声。
我是知君者，君今意若何。穷通时不定，苦乐事相和。东蜀欢殊渥，西江叹逝波。只缘荣贵极，翻使感伤多。行断风惊雁，年侵日下坡。片心休惨戚，双鬓已蹉跎。紫绶黄金印，青幢白玉珂。老将荣补贴，愁用道销磨。外府饶杯酒，中堂有绮罗。应须引满饮，何不放狂歌？锦水通巴峡，香山对洛河。将军驰铁马，少傅步铜驼。深契怜松竹，高情忆薜萝。悬车年甚远，未敢故相过。
性与时相远，身将世两忘。寄名朝士籍，寓兴少年场。老岂无谈笑，贫犹有酒浆。随时来伴侣，逐日用风光。数数游何爽，些些病未妨。天教荣启乐，人恕接舆狂。改业为逋客，移家住醉乡。不论招梦得，兼拟诱奇章。要路风波险，权门市井忙。世间无可恋，不是不思量。
今旦夫妻喜，他人岂得知。自嗟生女晚，敢讶见孙迟。物以稀为贵，情因老更慈。新年逢吉日，满月乞名时。桂燎熏花果，兰汤洗玉肌。怀中有可抱，何必是男儿。
宾客懒逢迎，翛然池馆清。檐闲空燕语，林静未蝉鸣。荤血还休食，杯觞亦罢倾。三春多放逸，五月暂修行。香印朝烟细，纱灯夕焰明。交游诸长老，师事古先生。禅后心弥寂，斋来体更轻。不唯忘肉味，兼拟灭风情。蒙以声闻待，难将戏论争。虚空若有佛，灵运恐先成。
错落复崔嵬，苍然玉一堆。峰骈仙掌出，罅坼剑门开。峭顶高危矣，盘根下壮哉。精神欺竹树，气色压亭台。隐起磷磷状，凝成瑟瑟胚。廉棱露锋刃，清越扣琼瑰。岌嶪形将动，巍峨势欲摧。奇应潜鬼怪，灵合蓄云雷。黛润沾新雨，斑明点古苔。未曾栖鸟雀，不肯染尘埃。尖削琅玕笋，洼剜玛瑙罍。海神移碣石，画障簇天台。在世为尤物，如人负逸才。渡江一苇载，入洛五丁推。出处虽无意，升沈亦有媒。拔从水府底，置向相庭隈。对称吟诗句，看宜把酒杯。终随金砺用，不学玉山颓。疏傅心偏爱，园公眼屡回。共嗟无此分，虚管太湖来。
鱼笋朝餐饱，蕉纱暑服轻。欲为窗下寝，先傍水边行。晴引鹤双舞，秋生蝉一声。无人解相访，有酒共谁倾。老更谙时事，闲多见物情。只应刘与白，二叟自相迎。
小宅非全陋，中堂不甚卑。聊堪会亲族，足以贮妻儿。暖帐迎冬设，温炉向夜施。裘新青兔褐，褥软白猿皮。似鹿眠深草，如鸡宿稳枝。逐身安枕席，随事有屏帷。病致衰残早，贫营活计迟。由来蚕老后，方是茧成时。
每入河南府，依然似到家。杯尝七尹酒，树看十年花。且健须欢喜，虽衰莫叹嗟。迎门无故吏，侍坐有新娃。暖阁谋宵宴，寒庭放晚衙。主人留宿定，一任夕阳斜。
官俸将生计，虽贫岂敢嫌。金多输陆贾，酒足胜陶潜。床煖僧敷坐，楼晴妓卷帘。日遭斋破用，春赖闰加添。老向欢弥切，狂于饮不廉。十年闲未足，亦恐涉无厌。
冠栉心多懒，逢迎兴渐微。况当时热甚，幸遇客来稀。湿洒池边地，凉开竹下扉。露床青篾簟，风架白蕉衣。院静留僧宿，楼空放妓归。衰残强欢宴，此事久知非。
夜寒生酒思，晓雪引诗情。热饮一两盏，冷吟三五声。铺花怜地冻，销玉畏天晴。好拂乌巾出，宜披鹤氅行。梁园应有兴，何不召邹生。
绿塘新水平，红槛小舟轻。解缆随风去，开襟信意行。浅怜清演漾，深爱绿澄泓。白扑柳飞絮，红浮桃落英。古文科斗出，新叶剪刀生。树集莺朋友，云行雁弟兄。飞沈皆适性，酣咏自怡情。花助银杯气，松添玉轸声。鱼跳何事乐，鸥起复谁惊。莫唱沧浪曲，无尘可濯缨。
水畔竹林边，闲居二十年。健常携酒出，病即掩门眠。解绶收朝佩，褰裳出野船。屏除身外物，摆落世间缘。报曙窗何早，知秋簟最先。微风深树里，斜日小楼前。渠口添新石，篱根写乱泉。欲招同宿客，谁解爱潺湲。
官历二十政，宦游三十秋。江山与风月，最忆是杭州。北郭沙堤尾，西湖石岸头。绿觞春送客，红烛夜回舟。不敢言遗爱，空知念旧游。凭君吟此句，题向望涛楼。
香曲亲看造，芳丛手自栽。迎春报酒熟，垂老看花开。红蜡半含萼，绿油新酦醅。玲珑五六树，潋滟两三杯。恐有狂风起，愁无好客来。独酣还独语，待取月明回。
头白醉昏昏，狂歌秋复春。一生耽酒客，五度弃官人。异世陶元亮，前生刘伯伦。卧将琴作枕，行以锸随身。岁要衣三对，年支谷一囷。园葵烹佐饭，林叶扫添薪。没齿甘蔬食，摇头谢缙绅。自能抛爵禄，终不恼交亲。但得杯中渌，从生甑上尘。烦君问生计，忧醒不忧贫。
昨日复今辰，悠悠七十春。所经多故处，却想似前身。散秩优游老，闲居净洁贫。螺杯中有物，鹤氅上无尘。解佩收朝带，抽簪换野巾。风仪与名号，别是一生人。
不与老为期，因何两鬓丝。才应免夭促，便已及衰羸。昨夜梦何在，明朝身不知。百忧非我所，三乐是吾师。闭目常闲坐，低头每静思。存神机虑息，养气语言迟。行亦携诗箧，眠多枕酒卮。自惭无一事，少有不安时。
历想为官日，无如刺史时。欢娱接宾客，饱暖及妻儿。自到东都后，安闲更得宜。分司胜刺史，致仕胜分司。何况园林下，欣然得朗之。仰名同旧识，为乐即新知。有雪先相访，无花不作期。斗醲乾酿酒，誇妙细吟诗。里巷千来往，都门五别离。岐分两回首，书到一开眉。叶落槐亭院，冰生竹阁池。雀罗谁问讯，鹤氅罢追随。身与心俱病，容将力共衰。老来多健忘，唯不忘相思。
斋戒坐三旬，笙歌发四邻。月明停酒夜，眼闇看花人。赖学空为观，深知念是尘。犹思闲语笑，未忘旧交亲。久作龙门主，多为兔苑宾。水嬉歌尽日，雪宴烛通晨。事事皆过分，时时自问身。风光抛得也，七十四年春。
冠盖闲居少，箪瓢陋巷深。称家开户牖，量力置园林。俭薄身都惯，营为力不任。饥烹一斤肉，暖卧两重衾。尊有陶潜酒，囊无陆贾金。莫嫌贫活计，更富即劳心。
选石铺新路，安桥压古堤。似从银汉下，落傍玉川西。影定栏杆倒，标高华表齐。烟开虹半见，月冷鹤双栖。材映夔龙小，功嫌元凯低。从容济世后，馀力及黔黎。
面黑头雪白，自嫌还自怜。毛龟蓍下老，蝙蝠鼠中仙。名籍同逋客，衣装类古贤。裘轻被白氎，靴暖蹋乌毡。周易休开卦，陶琴不上弦。任从人弃掷，自与我周旋。铁马因疲退，铅刀以钝全。行开第八秩，可谓尽天年。
寿及七十五，俸沾五十千。夫妻偕老日，甥侄聚居年。粥美尝新米，袍温换故绵。家居虽濩落，眷属幸团圆。置榻素屏下，移炉青帐前。书听孙子读，汤看侍儿煎。走笔还诗债，抽衣当药钱。支分闲事了，爬背向阳眠。
童子装炉火，行添一炷香。老翁持麈尾，坐拂半张床。卷缦看天色，移斋近日阳。甘鲜新饼果，稳暖旧衣裳。止足安生理，悠闲乐性场。是非一以遣，动静百无妨。岂有物相累，兼无情可忘。不须忧老病，心是自医王。
天静秋山好，窗开晓翠通。遥怜峰窈窕，不隔竹朦胧。万点当虚室，千重叠远空。列檐攒秀气，缘隙助清风。碧爱新晴后，明宜反照中。宣城郡斋在，望与古时同。
良璞含章久，寒泉彻底幽。矩浮光滟滟，方折浪悠悠。凌乱波纹异，萦回水性柔。似风摇浅濑，疑月落清流。潜颍应傍达，藏真岂上浮。玉人如不见，沦弃即千秋。
忆昔嬉游伴，多陪欢宴场。寓居同永乐，幽会共平康。师子寻前曲，声儿出内坊。花深态奴宅，竹错得怜堂。庭晚开红药，门闲荫绿杨。经过悉同巷，居处尽连墙。时世高梳髻，风流澹作妆。戴花红石竹，帔晕紫槟榔。鬓动悬蝉翼，钗垂小凤行。拂胸轻粉絮，煖手小香囊。选胜移银烛，邀欢举玉觞。炉烟凝麝气，酒色注鹅黄。急管停还奏，繁弦慢更张。雪飞回舞袖，尘起绕歌梁。旧曲翻调笑，新声打义扬。名情推阿轨，巧语许秋娘。风暖春将暮，星回夜未央。宴馀添粉黛，坐久换衣裳。结伴归深院，分头入洞房。綵帷开翡翠，罗荐拂鸳鸯。留宿争牵袖，贪眠各占床。绿窗笼水影，红壁背灯光。索镜收花钿，邀人解袷裆。暗娇妆靥笑，私语口脂香。怕听钟声坐，羞明映缦藏。眉残蛾翠浅，鬟解绿云长。聚散知无定，忧欢事不常。离筵开夕宴，别骑促晨装。去住青门外，留连浐水傍。车行遥寄语，马驻共相望。云雨分何处，山川共异方。野行初寂莫，店宿乍恓惶。别后嫌宵永，愁来厌岁芳。几看花结子，频见露为霜。岁月何超忽，音容坐渺茫。往还书断绝，来去梦游扬。自我辞秦地，逢君客楚乡。常嗟异岐路，忽喜共舟航。话旧堪垂泪，思乡数断肠。愁云接巫峡，泪竹近潇湘。月落江湖阔，天高节候凉。浦深烟渺渺，沙冷月苍苍。红叶江枫老，青芜驿路荒。野风吹蟋蟀，湖水浸菰蒋。帝路何由见，心期不可忘。旧游千里外，往事十年强。春昼提壶饮，秋林摘橘尝。强歌还自感，纵饮不成狂。永夜长相忆，逢君各共伤。殷勤万里意，并写赠萧郎。
长庆清风在，夔龙燮理馀。太和膏雨降，周邵保釐初。嵩少当宫署，伊瀍入禁渠。晓关开玉兔，夕钥纳银鱼。旧眷怜移疾，新吟念索居。离声双白鹂，行色一篮舆。罢免无馀俸，休闲有敝庐。慵于嵇叔夜，渴似马相如。酒每蒙酤我，诗尝许起予。洛中归计定，一半为尚书。
幽咽新芦管，凄凉古竹枝。似临猿峡唱，疑在雁门吹。调为高多切，声缘小乍迟。粗豪嫌觱篥，细妙胜参差。云水巴南客，风沙陇上儿。屈原收泪夜，苏武断肠时。仰秣胡驹听，惊栖越鸟知。何言胡越异，闻此一同悲。
忆在苏州日，常谙夏至筵。粽香筒竹嫩，炙脆子鹅鲜。水国多台榭，吴风尚管弦。每家皆有酒，无处不过船。交印君相次，褰帷我在前。此乡俱老矣，东望共依然。洛下麦秋月，江南梅雨天。齐云楼上事，已上十三年。
不食胡麻饭，杯中自得仙。隔房招好客，可室致芳筵。美酝香醪嫩，时新异果鲜。夜深唯畏晓，坐稳不思眠。棋罢嫌无敌，诗成愧在前。明朝题壁上，谁得众人传。
绝代祇西子，众芳惟牡丹。月中虚有桂，天上漫誇兰。夜濯金波满，朝倾玉露残。性应轻菡萏，根本是琅玕。夺目霞千片，凌风绮一端。稍宜经宿雨，偏觉耐春寒。见说开元岁，初令植御栏。贵妃娇欲比，侍女妒羞看。巧类鸳机织，光攒麝月团。暂移公子第，还种杏花坛。豪士倾囊买，贫儒假乘观。叶藏梧际凤，枝动镜中鸾。似笑宾初至，如愁酒欲阑。诗人忘芍药，释子愧栴檀。酷烈宜名寿，姿容想姓潘。素光翻鹭羽，丹艳赩鸡冠。燕拂惊还语，蜂贪困未安。倘令红脸笑，兼解翠眉攒。少长呈连萼，骄矜寄合欢。息肩移九轨，无胫到千官。日曜香房拆，风披蕊粉乾。好酬青玉案，称贮碧冰盘。璧要连城与，珠堪十斛判。更思初甲坼，那得异泥蟠。骚咏应遗恨，农经祇略刊。鲁班雕不得，延寿笔将殚。醉客同攀折，佳人惜犯干。始知来苑囿，全胜在林峦。泥滓常浇洒，庭除又绰宽。若将桃李并，更觉效颦难。
萧索穷秋月，苍茫苦雨天。泄云生栋上，行潦入庭前。苔色侵三径，波声想五弦。井蛙争入户，辙鲋乱归泉。高塯愁晨坐，空阶警夜眠。鹤鸣犹未已，蚁穴亦频迁。散漫疏还密，空濛断复连。竹沾青玉润，荷滴白珠圆。地湿灰蛾灭，池添水马怜。有苗沾霢霂，无月弄潺湲。篱菊潜开秀，园蔬已罢鲜。断行随雁翅，孤啸耸鸢肩。桥柱黏黄菌，墙衣点绿钱。草荒行药路，沙泛钓鱼船。长者车犹阻，高人榻且悬。金乌何日见，玉爵几时传。近井桐先落，当檐石欲穿。趋风诚有恋，披雾邈无缘。廪米陈生醭，庖薪湿起烟。鸣鸡潜报晓，急景暗彫年。盖洒高松上，丝繁细柳边。拂丛时起蝶，堕叶乍惊蝉。巾角皆争垫，裙裾别似湔。人多蒙翠被，马尽著连乾。好客无来者，贫家但悄然。湿泥印鹤迹，漏壁络蜗涎。蚊聚雷侵室，鸥翻浪满川。上楼愁羃羃，绕舍厌溅溅。律候今秋矣，欢娱久旷焉。但令高兴在，晴后奉周旋。
苦雨晴何喜，喜于未雨时。气收云物变，声乐鸟乌知。蕙泛光风圃，兰开皎月池。千峰分远近，九陌好追随。白日开天路，玄阴卷地维。馀清在林薄，新照入涟漪。碧树凉先落，青芜湿更滋。晒毛经浴鹤，曳尾出泥龟。舞去商羊速，飞来野马迟。柱边无润础，台上有游丝。桥净行尘息，堤长禁柳垂。宫城开睥睨，观阙丽罘罳。洛水澄清镇，嵩烟展翠帷。梁成虹乍见，市散蜃初移。藉草风犹暖，攀条露已晞。屋穿添碧瓦，墙缺召金锤。迥彻来双目，昏烦去四支。霞文晚焕烂，星影夕参差。爽助门庭肃，寒摧草木衰。黄乾向阳菊，红洗得霜梨。假盖闲谁惜，弹弦燥更悲。散蹄良马稳，炙背野人宜。洞户晨晖入，空庭宿雾披。推林出书目，倾笥上衣椸。道路行非阻，轩车望可期。无辞访圭窦，且愿见琼枝。山阁蓬莱客，储宫羽翼师。每优陪丽句，何暇觌英姿。玩景方搔首，怀人尚敛眉。因吟仲文什，高兴尽于斯。
元年寒食日，上巳暮春天。鸡黍三家会，莺花二节连。光风初澹荡，美景渐暄妍。簪组兰亭上，车舆曲水边。松声添奏乐，草色助铺筵。雀舫宜闲泛，螺杯任漫传。园蔬香带露，厨柳暗藏烟。丽句轻珠玉，清谈胜管弦。陌喧金距斗，树动綵绳悬。姹女妆梳艳，游童衣服鲜。圃香知种蕙，池暖忆开莲。怪石云疑触，夭桃火欲然。正欢唯恐散，虽醉未思眠。啸傲人间世，追随地上仙。燕来双涏涏，雁去累翩翩。行乐真吾事，寻芳独我先。滞周惭太史，入洛继先贤。昔恨多分手，今欢谬比肩。病犹陪宴饮，老更奉周旋。望重青云客，情深白首年。遍尝珍馔后，许入画堂前。舞袖翻红炬，歌鬟插宝蝉。断金多感激，倚玉贵迁延。说史吞颜注，论诗笑郑笺。松筠寒不变，胶漆冷弥坚。兴伴王寻戴，荣同隗在燕。掷卢誇使气，刻烛斗成篇。实艺皆三捷，虚名愧六联。兴阑犹举白，话静每思玄。更说归时好，亭亭月正圆。
三春今向晚，四者昔难并。借问低眉坐，何如携手行。旧游多过隙，新宴且寻盟。鹦鹉林须乐，麒麟阁未成。分阴当爱惜，迟景好逢迎。林野熏风起，楼台谷雨晴。墙低山半出，池广水初平。桥转长虹曲，舟回小鹢轻。残花犹布绣，密竹自闻笙。欲过芳菲节，难忘宴慰情。月轮行似箭，时物始如倾。见雁随兄去，听莺求友声。蕙长书带展，菰嫩剪刀生。坐密衣裳暖，堂虚丝管清。峰峦侵碧落，草木近朱明。与点非沂水，陪膺是洛城。拨醅争绿醑，卧酪待朱樱。几处能留客，何人唤解酲。旧仪尊右揆，新命宠春卿。有喜鹊频语，无机鸥不惊。青林思小隐，白雪仰芳名。访旧殊千里，登高赖九城。酂侯司管钥，疏傅傲簪缨。纶綍曾同掌，烟霄即上征。册庭尝接武，书殿忝连衡。兰室春弥馥，松心晚更贞。琴招翠羽下，钩掣紫鳞呈。只愿回乌景，谁能避兕觥。方知醉兀兀，应是走营营。凤阁鸾台路，从他年少争。
欲识春生处，先从木德来。入门潜报柳，度岭暗惊梅。透雪寒光散，消冰水镜开。晓迎郊骑发，夜逐斗杓回。淑气空中变，新声雨后催。偏宜资律吕，应是候阳台。
华省春霜曙，楼阴植小松。移根依厚地，委质别危峰。北户知犹远，东堂幸见容。心坚终待鹤，枝嫩未成龙。夜影看仍薄，朝岚色渐浓。山苗不可荫，孤直俟秦封。
巨橐方镕物，洪炉欲范金。紫光看渐发，赤气望逾深。燄热晴云变，烟浮昼景阴。坚刚由我性，鼓铸任君心。踊跃徒标异，沈潜自可钦。何当得成器，待叩向知音。
牧野功成后，周王战马闲。驱驰休伏皂，饮龁任依山。逐日朝仍去，随风暮自还。冰生疑陇坂，叶落似榆关。躞蹀仙峰下，腾骧渭水湾。幸逢时偃武，不复鼓鼙间。
宣父穷玄奥，师襄授素琴。稍殊流水引，全辨圣人心。慕德声逾感，怀人意自深。泠泠传妙手，摵摵振空林。促调清风至，操弦白日沈。曲终情不尽，千古仰知音。
降虏意何如，穷荒九月初。三秋异乡节，一纸故人书。对酒情无极，开缄思有馀。感时空寂寞，怀旧几踌躇。雁尽平沙迥，烟销大漠虚。登台南望处，掩泪对双鱼。
天坛绝顶山，髣髴翠微间。迹久苔纹碎，云根古木閒。丹成人已去，鹤驾未曾还。犹有箫吹响，时时下旧山。
高踪遗可继，虚室即流尘。越国曾封邑，蓬莱早会真。馀风生户牖，残影照江滨。化鹤年犹远，空悲云水亲。
昔尝游胜境，今喜尽幽踪。丹满镜潭色，云疏锦碛容。响中闻细溜，波里见乔松。唯广花源赏，人间不可逢。
太极生柔德，雄姿不可名。淩空虹永挂，泻涧布长成。映日添霞色，当风振浪声。潺潺云水下，已得涤幽情。
灵山实秀德，仙圣杳难亲。水溜空沿石，云扃不见人。川原世上异，日月洞中春。欲出虚无境，应修有待身。
天坛高百尺，只在翠微间。碧藓遗踪古，青松白日閒。丹成人已化，云去鹤应还。时有吹箫客，月明来故山。
外身道不远，异类自能驯。尚有相亲兽，应无可弃人。溪边同饮水，林下共栖真。寂寂空岩畔，千秋迹已陈。
灵关非世力，造化创元功。屈曲穿丹壑，峥嵘倚碧空。烟萝常蔽日，松竹自吟风。除却幽人到，尘凡路不通。
直下碧千寻，蛟龙此隐身。无心能应物，拍手涌如神。夜镜涵星斗，春杯荐藻蘋。终年丹灶下，长给武陵人。
高踪谁可继，一室四无邻。听法空云水，成功集鬼神。烟霞生户牖，泉石障埃尘。越国今何在？空悲行路人。
飞瀑下幽壑，令人梦寐清。秋山匹练净，寒谷万珠明。映日添霞色，迎风作雨声。潺湲听莫厌，时得涤幽情。
何人凿碧沼，待我照衰容。洗药馀香在，开函古镜空。心閒闻细溜，波静卧乔松。欲问仙源路，无由见落红。
候晓天门辟，朝天万国同。瑞云升观阙，香气映华宫。日色临仙籞，龙颜对昊宫。羽仪瞻百姓，献寿侍三公。化被君王洽，恩沾草木丰。自欣朝玉座，宴此咏皇风。
空山最深处，太古两三家。云萝共夙世，猿鸟同生涯。衣服濯春泉，盘餐烹野花。居兹老复老，不解叹年华。
野船渡樵客，来往平波中。纵横清飙吹，旦暮归期同。蘋光惹衣白，莲影涵薪红。吾当请封尔，直作镜湖公。
坚净不苦窳，陶于醉封疆。临溪刷旧痕，隔屋闻新香。移来近曲室，倒处临糟床。所嗟无比邻，余亦能偷尝。
昔有嵇氏子，龙章而凤姿。手挥五弦罢，聊复一樽持。但取性澹泊，不知味醇醨。兹器不复见，家家唯玉卮。
南山茶事动，灶起岩根傍。水煮石发气，薪然杉脂香。青琼蒸后凝，绿髓炊来光。如何重辛苦，一一输膏粱。
龙舒有良匠，铸此佳样成。立作菌蠢势，煎为潺湲声。草堂暮云阴，松窗残雪明。此时勺复茗，野语知逾清。
窗开自真宰，四达见苍涯。苔染浑成绮，云漫便当纱。棂中空吐月，扉际不扃霞。未会通何处，应怜玉女家。
粉洞二十里，当中幽客行。片时迷鹿迹，寸步隔人声。以杖探虚翠，将襟惹薄明。经时未过得，恐是入层城。
云南背一川，无雁到峰前。墟里生红药，人家发白泉。儿童皆似古，婚嫁尽如仙。共作真官户，无由税石田。
云北昼冥冥，空疑背寿星。犬能谙药气，人解写芝形。野歇遇松盖，醉书逢石屏。焚香住此地，应得入金庭。
鹿群多此住，因构白云楣。待侣傍花久，引麛穿竹迟。经时掊玉涧，尽日嗅金芝。为在石窗下，成仙自不知。
主人成列仙，故榭独依然。石洞鬨人笑，松声惊鹿眠。井香为大药，和语是灵篇。欲买重栖隐，云峰不售钱。
阴宫何处渊，到此洞潺湲。敲碎一轮月，镕销半段天。响高吹谷动，势急喷云旋。料得深秋夜，临流尽古仙。
山风熟异果，应是供真仙。味似云腴美，形如玉脑圆。衔来多野鹤，落处半灵泉。必共玄都柰，花开不记年。
何事有青钱，因人买钓船。阔容兼饵坐，深许共蓑眠。短好随朱鹭，轻堪倚白莲。自知无用处，却寄五湖仙。
金庭仙树枝，道客自携持。探洞求丹粟，挑云觅白芝。量泉将濯足，阑鹤把支颐。以此将为赠，惟君尽得知。
求于花石间，怪状乃天然。中莹五寸剑，外差千叠莲。月融还似洗，云湿便堪研。寄与先生后，应添内外篇。
寿木拳数尺，天生形状幽。把疑伤虺节，用恐破蛇瘤。置合月观内，买须云肆头。料君携去处，烟雨太湖舟。
一片鲎鱼壳，其中生翠波。买须能紫贝，用合对红螺。尽泻判狂药，禁敲任浩歌。明朝与君后，争那玉山何。
病根冬养得，春到一时生。眼暗怜晨惨，心寒怯夜清。妻仍嫌酒癖，医只禁诗情。应被高人笑，忧身不似名。
竹树冷濩落，入门神已清。寒蛩傍枕响，秋菜上墙生。黄犬病仍吠，白驴饥不鸣。唯将一杯酒，尽日慰刘桢。
冷卧空斋内，馀酲夕未消。秋花如有恨，寒蝶似无憀。檐上落斗雀，篱根生晚潮。若轮羁旅事，犹自胜皋桥。
寒到无妨睡，僧吟不废禅。尚关经病鹤，犹滤欲枯泉。静案贝多纸，闲炉波律烟。清谭两三句，相向自翛然。
一方萧洒地，之子独深居。绕屋亲栽竹，堆床手写书。高风翔砌鸟，暴雨失池鱼。暗识归山计，村边买鹿车。
篱疏从绿槿，檐乱任黄茅。压酒移溪石，煎茶拾野巢。静窗悬雨笠，闲壁挂烟匏。支遁今无骨，谁为世外交。
茧稀初上簇，醅尽未乾床。尽日留蚕母，移时祭曲王。趁泉浇竹急，候雨种莲忙。更葺园中景，应为顾辟疆。
静僻无人到，幽深每自知。鹤来添口数，琴到益家资。坏堑生鱼沫，颓檐落燕儿。空将绿蕉叶，来往寄闲诗。
夏过无担石，日高开板扉。僧虽与筒簟，人不典蕉衣。鹤静共眠觉，鹭驯同钓归。生公石上月，何夕约谭微。
寂历秋怀动，萧条夏思残。久贫空酒库，多病束鱼竿。玄想凝鹤扇，清斋拂鹿冠。梦魂无俗事，夜夜到金坛。
闭门无一事，安稳卧凉天。砌下翘饥鹤，庭阴落病蝉。倚杉闲把易，烧朮静论玄。赖有包山客，时时寄紫泉。
病起扶灵寿，翛然强到门。与杉除败叶，为石整危根。薜蔓任遮壁，莲茎卧枕盆。明朝有忙事，召客斲桐孙。
缓颊称无利，低眉号不能。世情都太薄，俗意就中憎。云态不知骤，鹤情非会徵。画臣谁奉诏，来此写姜肱。
永夜谁能守，羁心不放眠。挑灯犹故岁，听角已新年。出谷空嗟晚，衔杯尚愧先。晚来辞逆旅，雪涕野槐天。
我见先生道，休思郑广文。鹤翻希作伴，鸥却觅为群。逸好冠清月，高宜著白云。朝廷未无事，争任醉醺醺。
能谙肉芝样，解讲隐书文。终古神仙窟，穷年麋鹿群。行厨煮白石，卧具拂青云。应在雷平上，支颐复半醺。
江城遗壤在，舣棹望天涯。古壁昭丘树，残红梦苑花。楼台依水势，雉堞带山斜。何事堪挥泪，乡程北去赊。
缟带与纶巾，轻舟漾赤门。千回紫萍岸，万顷白莲村。荷露倾衣袖，松风入髻根。潇疏今若此，争不尽馀尊。
一岁犹未满，九泉何太深。唯馀卷书草，相对共伤心。
万顷湖天碧，一星飞鹭白。此时放怀望，不厌为浮客。
刻石书离恨，因成别后悲。莫言春茧薄，犹有万重思。
镂出容刀饰，亲逢巧笑难。日中骚客佩，争奈即阑干。
破落古关城，犹能扼帝京。今朝行客过，不待晓鸡鸣。
一勺如琼液，将愚拟望贤。欲知心不变，还似饮贪泉。
山期须早赴，世累莫迟留。忽遇狂风起，闲心不自由。
溪南越乡音，古柳渡江深。日晚无来客，闲船系绿阴。
楼殿倚明月，参差如乱峰。宫花半夜发，不待景阳钟。
闲骑小步马，独绕万年枝。尽日看花足，君王自不知。
玉枕寐不足，宫花空触檐。梁间燕不睡，应怪夜明帘。
高蹈为时背，幽怀是事兼。神仙君可致，江海我能淹。共守庚申夜，同看乙巳占。药囊除紫蠹，丹灶拂红盐。与物深无竞，于生亦太廉。鸿灾因足警，鱼祸为稀潜。笔砚秋光洗，衣巾夏藓沾。酒甔香竹院，鱼笼挂茅檐。琴忘因抛谱，诗存为致签。茶旗经雨展，石笋带云尖。鹤共心情慢，乌同面色黔。向阳裁白帢，终岁忆貂襜。取岭为山障，将泉作水帘。溪晴多晚鹭，池废足秋蟾。破衲虽云补，闲斋未办苫。共君还有役，竟夕得厌厌。
欲下持衡诏，先容解印归。露浓春后泽，霜薄霁来威。旧化堪治疾，馀恩可疗饥。隔花攀去棹，穿柳挽行衣。佐理能无取，酬知力甚微。空将千感泪，异日拜黄扉。
瘿床空默坐，清景不知斜。暗数菩提子，闲看薜荔花。有情惟墨客，无语是禅家。背日聊依桂，尝泉欲试茶。石形蹲玉虎，池影闪金蛇。经笥安岩匼，瓶囊挂树桠。书传沧海外，龛寄白云涯。竹色寒凌箔，灯光静隔纱。趁幽翻小品，逐胜讲南华。莎彩融黄露，莲衣染素霞。水堪伤聚沫，风合落天葩。若许传心印，何辞古堞赊。
文星今夜聚，应在斗牛间。载石人方至，乘槎客未还。送觞繁露曲，徵句白云颜。节奏惟听竹，从容只话山。理穷倾秘藏，论猛折玄关。酃酒分中绿，巴笺擘处殷。清言闻后醒，强韵压来艰。犀柄当风揖，琼枝向月攀。松吟方㗫㗫，泉梦忆潺潺。一会文章草，昭明不可删。
为待防风饼，须添薏苡杯。香然柏子后，尊泛菊花来。石耳泉能洗，垣衣雨为裁。从容犀局静，断续玉琴哀。白芷寒犹采，青箱醉尚开。马衔衰草卧，乌啄蠹根回。雨过兰芳好，霜多桂末摧。朱儿应作粉，云母讵成灰。艺可屠龙胆，家曾近燕胎。墙高牵薜荔，障软撼玫瑰。鸓鼠啼书户，蜗牛上研台。谁能将藁本，封与玉泉才。
干羽能柔远，前阶舞正陈。欲称文德盛，先表乐声新。肃肃行初列，森森气益振。动容和律吕，变曲静风尘。化美超千古，恩波及七旬。已知天下服，不独有苗人。
曙霞攒旭日，浮景弄晴川。晃曜层潭上，悠扬极浦前。岸高时拥媚，波远渐澄鲜。萍实空随浪，珠胎不照渊。早暄依曲渚，微动触轻涟。孰假咸池望，幽情得古篇。
荒郊昨夜雪，羸马又须行。四顾无人迹，鸡鸣第一声。
耸辔排金阙，乘轩上汉槎。浮名何足恋，高举入烟霞。
帝子升青陛，王姬降紫宸。星光移杂佩，月彩荐重轮。龙旌翻地杪，凤管飏天滨。槐阴浮浅濑，葆吹翼轻尘。
秋风始摇落，秋水正澄鲜。飞眺牵牛渚，激赏镂鲸川。岸珠沦晓魄，池灰敛曙烟。泛查分写汉，仪星别搆天。云光波处动，日影浪中悬。惊鸿絓蒲弋，游鲤入庄筌。萍叶疑江上，菱花似镜前。长林代轻幄，细草即芳筵。文峰开翠潋，笔海控清涟。不挹兰樽圣，空仰桂舟仙。
丰野光三杰，妫庭赞五臣。绨缃歌美誉，丝竹咏芳尘。圣历开环象，昌年降甫申。高门非舍筑，华构岂垂纶。凤邸抟霄翰，龙池跃海鳞。玉鼎升黄阁，金章谒紫宸。礼闱通政本，文昌总国均。调风振薄俗，清教叙彝伦。星回应缇管，日御警寅宾。叶上曾槐变，花发小堂春。思挂五都冕，言访北山巾。赫赫容台上，千祀耀平津。
玉署三时晓，金羁五日归。北林开逸径，东阁敞闲扉。池镜分天色，云峰减日辉。游鳞映荷聚，惊翰绕林飞。披襟扬子宅，舒啸仰重闱。
二秋叶神媛，七夕望仙妃。影照河阳妓，色丽平津闱。鹊桥波里出，龙车霄外飞。露泫低珠佩，云移荐锦衣。更深黄月落，夜久靥星稀。空接灵台下，方恧辨支机。
远声霜后树，秋色水边村。野径无来客，寒风自动门。海山藏日影，江月落潮痕。惆怅高飞晚，年年别故园。
秋色满行路，此时心不闲。孤贫游上国，少壮有衰颜。众鸟已归树，旅人犹过山。萧条远林外，风急水潺潺。
古井碧沈沈，分明见百寻。味甘传邑内，脉冷应山心。圆入月轮净，直涵峰影深。自从仙去后，汲引到如今。
飘飘云外者，暂宿聚仙堂。半夜人无语，中宵月送凉。鹤归高树静，萤过小池光。不得多时住，门开是事忙。
碧峰秋寺内，禅客已无情。半顶发根白，一生心地清。竹房侵月静，石径到门平。山下尘嚣路，终年誓不行。
羊公传化地，千古事空存。碑已无文字，人犹敬子孙。岘山长闭恨，汉水自流恩。数处烟岚色，分明是泪痕。
忧来长不寐，往事重思量。清渭几年客，故衣今夜霜。春风谁识面，水国但牵肠。十二门车马，昏明各自忙。
借问钓鱼者，持竿多少年。眼明汀岛畔，头白子孙前。棹入花时浪，灯留雨夜船。越江深见底，谁识此心坚。
逢著南州史，江边哭问君。送终时有雪，归葬处无云。官库惟留剑，邻僧共结坟。儿孙未成立，谁与集遗文。
羁栖亲故少，远别惜清才。天畔出相送，路长知未回。欲销今日恨，强把异乡杯。君去南堂后，应无客到来。
泪乾红落脸，心尽白垂头。自此方知怨，从来岂信愁。
无语与花别，细看枝上红。明年又相见，还恐是愁中。
不碍扬帆路，盘根压洞庭。波涛四面白，云外一堆青。鱼跃晴波动，龙归石洞腥。才期托名画，为我簇为屏。
五峰青拄天，直下挂飞泉。琴鹤同归去，烟霞到处眠。鼯跳霜叶径，虎啸夕阳川。独酌应怀我，排空树影连。
好是山家凤，歌成非楚鸡。毫光洒风雨，纹綵动云霓。竹实不得饱，桐孙何足栖。岐阳今好去，律吕正凄凄。
前贤功及物，禹后杳难俦。不改古今色，平分南北流。寒冲山影岸，清绕荻花洲。尽是朝宗去，潺潺早晚休。
家与扶桑近，烟波望不穷。来求贝叶偈，远过海龙宫。流水随归处，征帆远向东。相思渺无畔，应使梦魂通。
东林继四绝，物象更清幽。社客去不返，钟峰云也秋。松枯群狖散，溪大蠹槎流。待卜归休计，重来卧石楼。
君向神重谒，天教君亦神。十年香火主，百物雨旸身。忠在偏诛贼，恩多每济人。高歌震霄壑，朝野遍阳春。
官称汉独坐，身是鲁诸生。绝域通王制，穷天向水程。岛中分万象，日处转双旌。气积鱼龙窟，涛翻水浪声。路长经岁去，海尽向山行。复道殊方礼，人瞻汉使荣。
石路多奇迹，幽岩凿宝经。暮烟千壑里，新月一山明。宿鸟知清梵，樵人惯独行。为随欢奉后，岂敢学逃名。
到此花宫里，观身火宅中。有为皆是幻，何事不成空？晚籁鸣寒谷，秋山响暮钟。欲归林下路，新月上前峰。
石室最高峰，跻攀到此中。白云连晚翠，清磬度秋风。未悟无生理，宁知有想空。且归山下寺，更欲问支公。
故国归路赊，春晚在天涯。明月夜来梦，碧山秋到家。开窗闻落叶，远墅见晴鸦。惊起晓庭际，莺啼桃杏花。
申甫生周日，宣慈举舜年。何如偶昌运，比德迈前贤。宠获元良密，荣瞻端揆迁。职优三事老，位在百僚先。北极回宸渥，南宫饰御筵。飞文瑶札降，赐酒玉杯传。谬列台衡重，俱承雨露偏。誓将同竭力，相与效尘涓。
璞玉耀荆山，山根窦玉泉。有声清出籁，凝色碧于天。晓静微涵日，春晴浅浸烟。岩花红影密，啼鸟下沙壖。
可致清川广，难量利物功。涓流此山下，谁识去无穷。
倚恃才难继，昂藏貌不恭。骑驴冲大尹，夺卷忤宣宗。驰誉超先辈，居官下我侬。司仓旧曹署，一见一心忡。
偶到天台院，因逢物外僧。忘机同一祖，出语离三乘。树老中庭寂，窗虚外境澄。片时松影下，联续百千灯。
北风凋白草，胡马日骎骎。夜后戍楼月，秋来边将心。铁衣霜露重，战马岁年深。自有卢龙塞，烟尘飞至今。
山县秋云闇，茅亭暮雨寒。自伤庭叶下，谁问客衣单。有兴时添酒，无聊懒整冠。近来乡国梦，夜夜到长安。
侧听宫官说，知君宠尚存。未能开笑颊，先欲换愁魂。宝镜窥妆影，红衫裛泪痕。昭阳今再入，宁敢恨长门。
湖入县西边，湖头胜事偏。绿竿初长笋，红颗未开莲。蔽日高高树，迎人小小船。清风长入坐，夏月似秋天。
玷玉甘长弃，朱门喜再游。过因才后重，恩合死前酬。养骥须怜瘦，栽松莫厌秋。今朝两行泪，一半血和流。
招提精舍好，石壁向江开。山影水中尽，鸟声天上来。一灯传岁月，深院长莓苔。日暮双林磬，泠泠送客回。
剑门兵革后，万事尽堪悲。鸟鼠无巢穴，儿童话别离。山川同昔日，荆棘是今时。征战何年定，家家有画旗。
一团青翠色，云是子陵家。山带新晴雨，溪留闰月花。瓶开巾漉酒，地坼笋抽芽。綵缛承颜面，朝朝赋白华。
异乡三十口，亲老复家贫。无事乾坤内，虚为翰墨人。岁华南去后，愁梦北来频。惆怅江边柳，依依又欲春。
先皇歌舞地，今日未游巡。幽咽龙池水，凄凉御榻尘。随风秋树弃，对月老宫人。万事如桑海，悲来欲恸神。
辰州万里外，想得逐臣心。谪去刑名枉，人间痛惜深。误将瑕指玉，遂使谩消金。计日西归在，休为泽畔吟。
何事陶彭泽，明时又挂冠。为耽泉石趣，不惮薜萝寒。轻雪笼纱帽，孤猿傍醮坛。悬悬老松下，金灶夜烧丹。
成器虽因匠，怀刚本自天。为怜持寸节，长拟静三边。未入英髦用，空存铁石坚。希君剖腹取，还解抱龙泉。
闻说征南没，那堪故吏闻。能持苏武节，不受马超勋。国破无家信，天秋有雁群。同荣不同辱，今日负将军。
武陵何处在，南指楚云阴。花萼连枝近，桃源去路深。啼莺徒寂寂，征马已骎骎。堤上千年柳，条条挂我心。
谁人不谴谪，君去独堪伤。长子家无弟，慈亲老在堂。惊魂随驿吏，冒暑向炎方。未到猿啼处，参差已断肠。
江柳断肠色，黄丝垂未齐。人看几重恨，鸟入一枝低。乡泪正堪落，与君又解携。相思万里道，春去夕阳西。
登高上山上，高处更堪愁。野菊他乡酒，芦花满眼秋。风烟连楚郡，兄弟客荆州。早晚朝天去，亲随定远侯。
平生金石友，沦落向辰州。已是二年客，那堪终日愁。尺书浑不寄，两鬓计应秋。今夜相思月，情人南海头。
忆昔千秋节，欢娱万国同。今来六亲远，此日一悲风。年少逢胡乱，时平似梦中。梨园几人在，应是涕无穷。
江湖思渺然，不离国门前。折苇鱼沈藻，攀藤鸟出烟。生衣宜水竹，小酒入诗篇。莫怪侵星坐，神清不欲眠。
莫话边庭事，心摧不欲闻。数年家陇地，舍弟殁胡军。每念支离苦，常嗟骨肉分。急难何日见，遥哭陇西云。
今来秋已暮，还恐未成归。梦里家仍远，愁中叶又飞。竹声风度急，灯影月来微。得见梁夫子，心源有所依。
九月龟城暮，愁人闭草堂。地卑多雨润，天暖少秋霜。纵欲倾新酒，其如忆故乡。不知更漏意，惟向客边长。
渚宫无限客，相见独相亲。长路皆同病，无言似一身。岁寒唯爱竹，憔悴不堪春。细与知音说，攻文恐误人。
愁里惜春深，闻幽即共寻。贵看花柳色，图放别离心。客醉花能笑，诗成花伴吟。为君调绿绮，先奏凤归林。
君向长沙去，长沙仆旧谙。虽之桂岭北，终是阙庭南。山霭生朝雨，江烟作夕岚。松醪能醉客，慎勿滞湘潭。
达士心无滞，他乡总是家。问经翻贝叶，论法指莲花。欲契真空义，先开智慧芽。不知飞锡后，何外是恒沙。
送客身为客，思家怆别家。暂收双眼泪，遥想五陵花。路远征车迥，山回剑阁斜。长安君到日，春色未应赊。
故人能爱客，秉烛会吾曹。家为朋徒罄，心缘翰墨劳。夜寒销腊酒，霜冷重绨袍。醉卧西窗下，时闻雁响高。
弱质人皆弃，唯君手自栽。藟含霜后竹，香惹腊前梅。拟托凌云势，须凭接引材。清阴如可惜，黄鸟定飞来。
暂作宜阳客，深知太守贤。政移千里俗，人戴两重天。旧郭多新室，闲坡尽辟田。倘令黄霸在，今日耻同年。
江东万里外，别后几悽悽。峡路花应发，津亭柳正齐。酒倾迟日暮，川阔远天低。心系征帆上，随君到剡溪。
子陵栖遁处，堪系野人心。溪水浸山影，岚烟向竹阴。忘机看白日，留客醉瑶琴。爱此多诗兴，归来步步吟。
柱史今何适，西行咏陟冈。也知人惜别，终美雁成行。春雨桃花静，离尊竹叶香。到时丞相阁，应喜棣华芳。
远客惊秋早，江天夜露新。满庭惟有月，空馆更何人。卜命知身贱，伤寒舞剑频。猿啼曾下泪，可是为忧贫。
岁暮天涯客，寒窗欲晓时。君恩空自感，乡思梦先知。重谊人愁别，惊栖鹊恋枝。不堪楼上角，南向海风吹。
独向东亭坐，三更待月开。萤光入竹去，水影过江来。露滴千家静，年流一叶催。龙钟万里客，正合故人哀。
千种庭前树，人移树不移。看花愁作别，不及未栽时。
寒日征西将，萧萧万马丛。吹笳覆楼雪，祝纛满旗风。遮虏黄云断，烧羌白草空。金铙肃天外，玉帐静霜中。朔野长城闭，河源旧路通。卫青师自老，魏绛赏何功。枪垒依沙迥，辕门压塞雄。燕然如可勒，万里愿从公。
闻道桃源去，尘心忽自悲。余当从宦日，君是弃官时。金汞封仙骨，灵津咽玉池。受传三箓备，起坐五云随。洞里花常发，人间鬓易衰。他年会相访，莫作烂柯棋。
盛宴倾黄菊，殊私降紫泥。月营开射圃，霜旆拂晴霓。出将三朝贵，弯弓五善齐。腕回金镞满，的破绿弦低。勇气干牛斗，欢声震鼓鼙。忠臣思报国，更欲取关西。
荒徼辰阳远，穷秋瘴雨深。主恩堪洒血，边宦更何心。海上红旗满，生前白发侵。竹寒宁改节，隼静早因禽。务退门多掩，愁来酒独斟。天涯忧国泪，无日不沾襟。
今日辞门馆，情将众别殊。感深翻有泪，仁过曲怜愚。晚镜伤秋鬓，晴寒切病驱。烟霞万里阔，宇宙一身孤。倚马才宁有，登龙意岂无。唯于方寸内，暗贮报恩珠。
高阁聊登望，遥分禹凿门。刹连多宝塔，树满给孤园。香境超三界，清流振陆浑。报慈弘孝理，行道得真源。空净祥烟霁，时光受日温。愿从初地起，长奉下生尊。
杜鹃花与鸟，怨艳两何赊。疑是口中血，滴成枝上花。一声寒食夜，数朵野僧家。谢豹出不出，日迟迟又斜。
江枫自蓊郁，不竞松筠力。一叶落渔家，残阳带秋色。
自从君去夜，锦幌孤兰麝。欹枕对银缸，秦筝绿窗下。
暧暧村烟暮，牧童出深坞。骑牛不顾人，吹笛寻山去。
扈跸游玄地，陪仙瞰紫微。似迈铢衣劫，将同羽化飞。雕戈秋日丽，宝剑晓霜霏。献觞乘菊序，长愿奉天晖。
重林将叠嶂，此处可逃秦。水隔人间世，花开洞里春。荷锄分地利，纵酒乐天真。万事更何有，吾今已外身。
乱山吴苑外，临水让王祠。素是伤情处，春非送客时。不须愁落日，且愿驻青丝。千里会应到，一尊谁共持。
神京背紫陌，缟驷结行辀。北去横桥道，西分清渭流。寒光向垄没，霜气入松楸。今日泉台路，非是濯龙游。
殿阁炎光尽，池台爽气归。荷香风里歇，树影日中衰。蝉声出林散，鸟路入云飞。承恩方未极，无由驻落晖。
韦子凝而密，任生直且狂。可怜元福庆，也学坐凝床。
夫婿边庭久，幽闺恨几重。玉琴知别日，金镜识愁容。懒寄云中服，慵开海上封。年年得衣惯，且试莫裁缝。
独坐三台妙，重阳百越间。水心观远俗，霜气入秋山。不弃遗簪旧，宁辞落帽还。仍闻西上客，咫尺谒天颜。
已得归乡里，逍遥一外臣。那随流水去，不待镜湖春。雪里登山屐，林间漉酒巾。空馀道士观，谁是学仙人。
秣陵春已至，君去学归鸿。绿水琴声切，青袍草色同。鸟喧金谷树，花满洛阳宫。日日相思处，江边杨柳风。
所思劳旦夕，惆怅去湘东。禅客知何在，春山几处同。独行残雪里，相见暮云中。请住东林寺，弥年事远公。
别离非一处，此处最伤情。白发将春草，相随日日生。
今朝杨子津，忽见五溪人。老病无馀事，丹砂乞五斤。
寻源路已尽，笑入白云间。不解乘轺客，那知有此山。
松叶堪为酒，春来酿几多。不辞山路远，踏雪也相过。
青林何森然，沈沈独曙前。出墙同淅沥，开户满婵娟。箨卷初呈粉，苔侵乱上钱。疏中思水过，深处若山连。叠夜常栖露，清朝乍有蝉。砌阴迎缓策，檐翠对欹眠。迸笋双分箭，繁梢一向偏。月过惊散雪，风动极闻泉。幽谷添诗谱，高人欲制篇。萧萧意何恨，不独往湘川。
梦里君王近，宫中河汉高。秋风能再热，团扇不辞劳。
废刈镜湖田，上书紫阁前。愁人久委地，诗道未闻天。不是烧金手，徒抛钓月船。多惭兄弟意，不敢问林泉。
雨洗高秋净，天临大野闲。葱茏清万象，缭绕出层山。日落千峰上，云销万壑间。绿萝霜后翠，红叶雨来殷。散彩辉吴甸，分形压楚关。欲寻霄汉路，延首愿登攀。
昔人惆怅处，系马又登临。旧地烟霞在，多时草木深。水将空合色，云与我无心。想见龙山会，良辰亦似今。
今日陪樽俎，良筹复在兹。献酬君有礼，赏罚我无私。莫怪斜相向，还将正自持。一朝权入手，看取令行时。
采采应缘白，钻心不为名。掌中犹可重，手下莫言轻。有对唯求敌，无私直任争。君看一掷后，当取擅场声。
不是难提挈，行藏固有期。安身未得所，开口欲从谁。应物心无倦，当垆柄会持。莫将成废器，还有对樽时。
歌玉屡招疑，终朝省复思。既哀黄鸟兴，还复白圭诗。请益先求友，将行必择师。谁知不鸣者，独下董生帷。
不知鸥与鹤，天畔弄晴晖。背日分明见，临川相映微。净中云一点，回处雪孤飞。正好南枝住，翩翩何所归。
一官仍是假，岂愿数离群。愁鬓看如雪，浮名认是云。暂辞南国隐，莫勒北山文。今后松溪月，还应梦见君。
赴节心长在，从绳道可观。须知片木用，莫向散材看。空为歌偏苦，仍愁和即难。既能亲掌握，愿得接同欢。
散木今何幸，良工不弃捐。力微惭一柱，材薄仰群弦。且喜声相应，宁辞迹屡迁。知音如见赏，雅调为君传。
何必龙山好，南亭赏不暌。清规陈侯事，雅兴谢公题。入座青峰近，当轩远树齐。仙家自有月，莫叹夕阳西。
禅客祖州来，中华谒帝回。腾空犹振锡，过海来浮杯。佛法逢人授，天书到国开。归程数万里，归国信悠哉。
插槿未成篱，啼莺早已知。日长春霁后，风暖柳烟宜。席户门斜掩，渔舟钓直垂。久将松竹比，宁惧岁寒移。上药幽前圃，繁花压小枝。素琴延玩月，清渭酌临池。守道安疑老，专经数欲奇。若为裁二鬓，羞向镜中窥。
古貌宛休公，谈真说苦空。应传六祖后，远化岛夷中。去岁朝秦阙，今春赴海东。威仪易旧体，文字冠儒宗。留学幽微旨，云关护法崇。凌波无际碍，振锡路何穷。水宿鸣金磬，云行侍玉童。承恩见明主，偏沐僧家风。
莫辞东路远，此别岂闲行。职处中军要，官兼上佐荣。野亭枫叶暗，秋水藕花明。拜省期将近，孤舟促去程。
四面无炎气，清池阔复深。蝶飞逢草住，鱼戏见人沉。拂石安茶器，移床选树阴。几回同到此，尽日得闲吟。
罢相恩犹在，那容处静司。政严初领节，名重更因诗。公事巡营外，戎装拜敕时。恭闻长与善，应念出身迟。
上马生边思，戎装别众僚。双旌衔命重，空碛去程遥。迥没沙中树，孤飞雪外雕。蕃庭过册礼，几日却回朝。
之官未入境，已有爱人心。遣吏回中路，停舟对远林。岛声淮浪静，雨色稻苗深。暇日公门掩，唯应伴客吟。
共知行处乐，犹惜此时分。职已为书记，官曾校典坟。寒城初落叶，高戍远生云。边事何须问，深谋祗在君。
起家声望重，自古更谁过。得在朝廷少，还因谏诤多。经年愁瘴疠，几处遇恩波。入境无馀事，唯闻父老歌。
识君春未半，意欲住经秋。见酒连诗句，逢花跋马头。别来唯独宿，梦里尚同游。所在求飧过，无因离得愁。
斜雪微沾砌，空堂夜语清。逆风听漏短，回烛向楼明。盥漱随禅伴，讴吟得野情。此欢那敢忘，世贵丈夫名。
寺好因岗势，登临值夕阳。青山当佛阁，红叶满僧廊。竹色连平地，虫声在上方。最怜东面静，为近楚城墙。
常怀独往意，此日去朝簪。丹诏荣归骑，清风满故林。诸侯新起敬，遗老重相寻。在处饶山水，堪行慰所心。
亭午无公事，垂帘树色间。僧来茶灶动，吏去印床闲。傍竹行寻巷，当门立看山。吟诗老不倦，未省话官班。
归省值花时，闲吟落第诗。高情怜道在，公论觉才遗。春雨连淮暗，私船过马迟。离心可惆怅，为有入城期。
丞相辟书新，秋关独去人。官离芸阁早，名占甲科频。水驿迎船火，山城候骑尘。湖边寄家久，到日喜荣亲。
求闲身未得，此日到京东。独在钟声外，相逢树色中。谁言人渐老，所向意皆同。月上因留宿，移床对药丛。
院深终日静，落叶覆秋虫。盥漱新斋后，修行未老中。映松山色远，隔水磬声通。此处宜清夜，高吟永与同。
远使随双节，新官属外台。戎装非好武，书记本多才。移帐依泉宿，迎人带雪来。心知玉关道，稀见一花开。
唯求买药价，此外更无机。扶病看红叶，辞官著白衣。断篱通野径，高树荫邻扉。时复留僧宿，馀人得见稀。
归来青壁下，又见满篱霜。转觉琴斋静，闲从菊地荒。山泉共鹿饮，林果让僧尝。时复收新药，随云过石梁。
老去唯求静，都忘外学名。扫床秋叶满，对客远云生。香閤闲留宿，晴阶暖共行。窗西暮山色，依旧入诗情。
问人知寺路，松竹暗春山。潭黑龙应在，巢空鹤未还。经年为客倦，半日与僧闲。更共尝新茗，闻钟笑语间。
惜与幽人别，停舟对草堂。湖云侵卧位，杉露滴茶床。山月吟时在，池花觉后香。生涯无一物，谁与读书粮。
已共邻房别，应无更住心。中时过野店，后夜宿寒林。寺去人烟远，城连塞雪深。禅馀得新句，堪对上公吟。
心地偶相见，语多为别难。诗成公府晚，路入翠微寒。逢石自应坐，有花谁共看。身为当去雁，云尽到长安。
白鹤西山别，更看上去船。遥知寻寺路，应念宿江烟。到处无闲日，回期已隔年。何因陪夜坐，清论谏臣边。
夏满律当清，无中景自生。移松不避远，取石亦亲行。经案离时少，绳床著处平。若将林下比，应只欠泉声。
但望青山去，何山不是缘。寺幽堪讲律，月冷称当禅。水落无风夜，猿吟欲雨天。寻师若有路，终作缓归年。
自识来清瘦，寻常语论真。药成休伏火，符验不传人。独有年过鹤，曾无病到身。潜教问弟子，居处与谁邻。
独去何人见，林塘共寂寥。生缘闻磬早，觉路出尘遥。江雪沾新草，秦园发故条。心知禅定处，石室对芭蕉。
四面垂条密，浮阴入夏清。绿攒伤手刺，红堕断肠英。粉著蜂须腻，光凝蝶翅明。雨中看亦好，况复值初晴。
亭与溪相近，无时不有风。涧松生便黑，野藓看多红。雨足秋声后，山沈夜色中。主人能守静，略与客心同。
不知来远近，但见白峨峨。风雨驱寒玉，鱼龙迸上波。声长势未尽，晓去夕还过。要路横天堑，其如造化何。
诗人甘寂寞，居处遍苍苔。后夜蟾光满，邻家树影来。岂知莲帐好，自爱草堂开。愿答相思意，援毫愧不才。
清貌淩寒玉，朝来拜拾遗。行承天子诏，去感主人知。剑佩分班日，风霜独立时。名高住不得，非与九霄期。
干上非无援，才多却累身。云霄未得路，江海作闲人。久别唯谋道，相逢不话贫。行藏一如此，可便老风尘。
夏满随所适，江湖非系缘。卷经离峤寺，隔苇上秋船。水落无风夜，猿啼欲雨天。石门期独往，谢守有遗篇。
梦后何人见，孤亭似旧时。褰开诚得地，冥感竟因诗。不往过应少，悲来下独迟。顾惭非谢客，灵贶杳难追。
孤亭临绝岸，猿鸟识幽蹊。花落曾谁到，诗成独未题。潮痕经雨在，石笋与杉齐。谢守便登陟，秋来屐齿低。
泽潞西边路，兰桡北去人。出门谁恨别，投分不缘贫。杯酒从年少，知音在日新。东湖发诗意，夏卉竟如春。
四望非人境，从前洞穴深。潭清蒲远岸，岚积树无阴。看草初移屐，扪萝忽并簪。世嫌山水僻，谁伴谢公吟。
风亭弦管绝，玉漏一声新。绿茗香醒酒，寒灯静照人。清班无意恋，素业本来贫。明发青山道，谁逢去马尘。
识来无定居，此去复何如。一与耕者遇，转将朝客疏。资身唯药草，教子但诗书。曾许黄庭本，斯言岂合虚。
山深云景别，有寺亦堪过。才子将迎远，林僧气性和。潭清蒲影定，松老鹤声多。岂不思公府，其如野兴何。
清貌不识睡，见来尝苦吟。风尘归省日，江海寄家心。与鹤期前岛，随僧过远林。相于竟何事，无语与知音。
粉壁通莲径，扁舟到不迷。苇声过枕上，湖色满窗西。但见修行苦，谁论夏腊低。闲看种来树，已觉与身齐。
五城初罢讲，海上忆闲行。触雪麻衣静，登山竹锡轻。天寒岳寺出，日晚岛泉清。坐与幽期遇，何人识此情。
五湖僧独往，此去与谁期。兴远常怜鹤，禅馀肯废诗。望云回寺晚，为讲到城迟。还想安居日，应当后夏时。
半似无名位，门当静处开。人心皆向德，物色不供才。酒兴春边过，军谋意外来。取名荣相府，却虑诏书催。
旧隐縠溪上，忆归年已深。学徒花下别，乡路雪边寻。骑吏陪春赏，江僧伴晚吟。高科如在意，当自惜光阴。
命合终山水，才非不称时。冢边空有树，身后独无儿。散尽诗篇本，长存道德碑。平生谁见重，应只是王维。
青冥通去路，谁见独随缘。此地春前别，何山夜后禅。石桥隐深树，朱阙见晴天。好是修行处，师当住几年。
高人心易足，三表乞身闲。与世长疏索，唯僧得往还。直声留阙下，生事在林间。时复逢清景，乘车看远山。
客行皆有为，师去是闲游。野望携金策，禅栖寄石楼。山深松翠冷，潭静菊花秋。几处题青壁，袈裟溅瀑流。
窗下闻鸡后，苍茫映远林。才分天地色，便禁虎狼心。是处程涂远，何山洞府深。此时堪伫望，万象豁尘襟。
久客未还乡，中秋倍可伤。暮天飞旅雁，故国在衡阳。岛外归云迥，林间坠叶黄。数宵千里梦，时见旧书堂。
昨夜忽已过，冰轮始觉亏。孤光犹不定，浮世更堪疑。影落澄江海，寒生静路岐。皎然银汉外，长有众星随。
短亭分袂后，倚槛思偏孤。雨雪落残腊，轮蹄在远涂。人情难故旧，草色易凋枯。共有男儿事，何年入帝都。
浮生犹役役，未得便寻真。白日如无路，青山岂有人。烟收遥岫小，雨过晚川新。倚杖何凝望，中宵梦往频。
乐道辞荣禄，安居桂水东。得闲多事外，知足少年中。药圃无凡草，松庭有素风。朝昏吟步处，琴酒与谁同。
娥皇挥涕处，东望九疑天。往事难重问，孤峰尚惨然。夜深寒峒响，秋近碧萝鲜。未省明君意，遗踪万古传。
自古分功定，唯应缺又盈。一宵当皎洁，四海尽澄清。静觉风微起，寒过雪乍倾。孤高稀此遇，吟赏倍牵情。
山店灯前客，酬身未有媒。乡关贫后别，风雨夜深来。上国求丹桂，衡门长绿苔。堪惊双鬓雪，不待岁寒催。
清秋时节近，分袂独凄然。此地折高柳，何门听暮蝉。浪摇湖外日，山背楚南天。空感迢迢事，荣归在几年。
一岁重阳至，羁游在异乡。登高思旧友，满目是穷荒。草际飞云片，天涯落雁行。故山篱畔菊，今日为谁黄。
独立身难达，新春与志违。异乡青草长，故国白头归。岸阔湖波溢，程遥楚岫微。高秋期再会，此去莫忘机。
雅道辛勤久，潜疑鬓雪侵。未能酬片善，难更免孤吟。有景皆牵思，无愁不到心。遥天一轮月，几夜见西沈。
塞下闲为客，乡心岂易安。程涂过万里，身事尚孤寒。竟日风沙急，临秋草木残。何年方致主，时拂剑尘看。
江馆迢遥处，知音信渐赊。夜深乡梦觉，窗下月明斜。起雁看荒草，惊波尚白沙。那堪动乡思，故国在天涯。
天然根性异，万物尽难陪。自古承春早，严冬斗雪开。艳寒宜雨露，香冷隔尘埃。堪把依松竹，良涂一处栽。
炎夏寻灵境，高僧澹荡中。命棋隈绿竹，尽日有清风。流水离经阁，闲云入梵宫。此时祛万虑，直似出尘笼。
林中莺又啭，为客恨因循。故里遥千里，青春过数春。弟兄来渐少，岁月去何频。早晚荣归计，中堂会所亲。
处世唯披衲，禅门几岁寒。法空无所染，性悟不多看。竟日门长掩，相逢草自残。有时寻道侣，飞锡度峰峦。
深嶂多幽景，闲居野兴清。满庭秋雨过，连夜绿苔生。石面横琴坐，松阴采药行。超然尘事外，不似绊浮名。
数树荒庭上，芬芳映绿苔。自缘逢暖发，不是为人开。色艳莺犹在，香消蝶已回。相从无胜事，谁向此倾杯。
当代知音少，相思在此身。一分南北路，长问往来人。是处应为客，何门许扫尘。凭书正惆怅，蜀魄数声新。
世上名利牵，涂中意惨然。到家能几日，为客便经年。迹似萍随水，情同鹤在田。何当功业遂，归路下遥天。
独住神仙境，门当瀑布开。地多临水石，行不惹尘埃。风起松花散，琴鸣鹤翅回。还归九天上，时有故人来。
青春思楚地，闲步出秦城。满眼是岐路，何年见弟兄。烟霞装媚景，霄汉指前程。尽日徘徊处，归鸿过玉京。
秦帝防胡虏，关心倍可嗟。一人如有德，四海尽为家。往事乾坤在，荒基草木遮。至今徒者骨，犹自哭风沙。
江边离别心，言罢各沾襟。以我去帆远，知君离恨深。云开孤岛出，浪起白鸥沈。更作来年约，阳台许伴寻。
省中官最美，无似水曹郎。前代佳名逊，当时重姓张。白须吟丽句，红叶吐朝阳。徒有归山意，君恩未可忘。
王府登朝后，巴乡典郡新。江分入峡路，山见采鞭人。旧业孤城梦，生祠几处身。知君素清俭，料得却来贫。
诗人中最屈，无与使君俦。白发虽求退，明时合见收。登山犹自健，纵酒可多愁。好是能骑马，相逢见鄂州。
马识青山路，人随白浪船。别君犹有泪，学道谩经年。
堂闭仙人影，空坛月露初。闲听道家子，盥漱读灵书。
闲携九日酒，共到百花亭。醉里求诗境，回看岛屿青。
此去非关兴，君行不当游。无因两处马，共饮一溪流。
已作亭下别，未忘灯下情。吟今欲就枕，更漏转分明。
为擢东方秀，修然异众筠。青苍才映粉，蒙密正含春。嫩箨沾微雨，幽根绝细尘。乍怜分径小，偏觉带烟新。结实皆留凤，垂阴似庇人。顾唯竿在手，深水挂赪鳞。
从军五湖外，终是称诗人。酒后愁将别，涂中过却春。山桥槲叶暗，水馆燕巢新。驿舫迎应远，京书寄自频。野情随到处，公务日关身。久共趋名利，龙钟独滞秦。
山色满公署，到来诗景饶。解衣临曲榭，隔竹见红蕉。清漏焚香夕，轻岚视事朝。静中看锁印，高处见迎潮。曳履庭芜近，当身树叶飘。傍城馀菊在，步入一仙瓢。
故人同泛处，远色望中明。静见沙痕露，微思月魄生。周回馀雪在，浩渺暮云平。戏鸟随兰棹，空波荡石鲸。劫灰难问理，岛树偶知名。自省曾追赏，无如此日情。
地里光图谶，樵人共说深。悠然想高躅，坐使变荒岑。疏凿因殊旧，亭台亦自今。静容猿暂下，闲与鹤同寻。转旆驯禽起，褰帷瀑溜侵。石稀潭见底，岚暗树无阴。跻险难通屐，攀栖称抱琴。云风开物意，潭水识人心。携榼巡花遍，移舟惜景沈。世嫌山水僻，谁伴谢公吟。
楼居半池上，澄影共相空。谢守题诗处，莲开净碧中。
山雨留清气，溪飙送早凉。时回石门步，阶下碧云光。
连檐对双树，冬翠夏无尘。未肯惭桃李，成阴不待春。
回塘最幽处，拍水小亭开。莫怪阑干湿，鵁鶄夜宿来。
中峰上翠微，窗晓早霞飞。几引登山屐，春风踏雪归。
上结孤圆顶，飞轩出泰清。有时迷处所，梁栋晓云生。
高亭群峰首，四面俯晴川。每见晨光晓，阶前万井烟。
秋台好登望，菡萏发清池。半似红颜醉，凌波欲暮时。
静得尘埃外，茶芳小华山。此亭真寂寞，世路少人闲。
芳时淑气和，春水澹烟波。滉瀁滋兰杜，沦涟长芰荷。晚光扶翠潋，潭影写青莎。归雁追飞尽，纤鳞游泳多。朝宗终到海，润下每盈科。愿假中流便，从兹发棹歌。
生为大宋臣，死为大宋鬼。一片忠义心，明月照秋水。
野火烧山去，人归火不归。焰随红日去，烟逐暮云飞。
二八谁家女，漂来倚岸芦。鸟窥眉上翠，鱼弄口傍珠。
路入丰溪上，超然绝世氛。懒寻书作伴，长与鹤为群。千虑净如水，一身閒似云。梅花领幽赏，疏雪隔帘分。
迢迢江汉路，秋色又堪惊。半夜闻鸿雁，多年别弟兄。高风云影断，微雨菊花明。欲寄东归信，裴回无限情。
越信隔年稀，孤舟几梦归。月寒花露重，江晚水烟微。峰直帆相望，沙空鸟自飞。何时洞庭上，春雨满蓑衣。
天末江城晚，登临客望迷。春潮平岛屿，残雨隔虹霓。鸟与孤帆远，烟和独树低。乡山何处是，目断广陵西。
倚楼高望极，展转念前途。晚叶红残楚，秋江碧入吴。云中来雁急，天末去帆孤。明月谁同我，悠悠上帝都。
明月孤舟远，吟髭镊更华。天形围泽国，秋色露人家。水馆萤交影，霜洲橘委花。何当寻旧隐，泉石好生涯。
庐山正南面，瀑布古来闻。万里朝沧海，千寻出白云。寒声终自远，灵派孰为分。除却天台后，平流莫可群。
感君三尺铁，挥攉鬼神惊。浩气中心发，雄风两腋生。犬戎从此灭，巢穴不时平。万里横行去，封侯赖有成。
梵王生别思，之子事遐征。烟水浮杯渡，云山只履行。三生尘梦醒，一锡衲衣轻。此去家林近，飘飘物外情。
有客棹扁舟，相逢不暂留。衣冠重文物，诗酒足风流。官路生归兴，家林想旧游。临岐分手后，乘月过苏州。
潇洒藏脩处，琴书与画图。白丁门外远，俗子眼前无。楚楚临轩竹，青青映水蒲。道人能爱静，诸事近清枯。
尽日衡门闭，苍苔一径新。客心非厌静，悟道不忧贫。白屋悬尘榻，清樽忆故人。近来疏懒甚，诗债后吟身。
闲客幽栖处，潇然一草庐。路通元亮宅，门对子云居。按剑心犹壮，琴书乐有馀。黄金都散尽，收得邺侯书。
寂寥荒馆下，投老欲何为。草色凝陈榻，书声出董帷。闲云长作伴，归鹤独相随。才薄知无用，安贫不自危。
咫尺西江路，悲欢暂莫闻。青年俱未达，白社独离群。曲径荒秋草，衡茅掩夕曛。相思不相见，愁绝赋停云。
潇洒碧玉枝，清风追晋贤。数点渭川雨，一缕湘江烟。不见凤皇尾，谁识珊瑚鞭。柯亭丁相遇，惊听奏钧天。
盛世嗟沈伏，中情怏未舒。途穷悲阮籍，病久忆相如。无客空尘榻，闲门闭草庐。不胜岑绝处，高卧半床书。
珠林春寂寂，宝地夜沈沈。玄奥凝神久，禅机入妙深。参同大块理，窥测至人心。定处波罗蜜，须从物外寻。
曲径绕丛林，钟声杂梵音。松风吹定衲，萝月照禅心。抚景吟行远，谈玄入悟深。不能尘鞅脱，聊复一登临。
杨柳春江上，东风一棹轻。行囊归客兴，尊酒故人情。画史名当代，声华重两京。临岐分手处，无奈别离生。
十年江汉客，几度帝京游。迹比风前叶，身如水上鸥。醉吟愁里月，羞对镜中秋。怅望频回首，西风忆故丘。
京国久知名，江河近识荆。不辞今日醉，便有故人情。细雨孤鸿远，西风一棹轻。暂时分手去，应不负诗盟。
南馆垂杨早，东风细雨频。轻寒消玉斝，幽赏滞朱轮。千里巴江守，三年故国春。含情非迟客，悬榻但生尘。
萧条梧竹下，秋物映园庐。宿雨方然桂，朝饥更摘蔬。阴苔生白石，时菊覆清渠。陈力当何事，忘言愧道书。
柏寝闭何时，瑶华自满枝。天清凝积素，风暖动芬丝。留步苍苔暗，停觞白日迟。因吟茂陵草，幽赏待妍词。
晚沐金仙宇，迎秋白帝祠。轩裳烦吏职，风物动心期。清镜开尘匣，华簪指发丝。南宫有高步，岁晏岂磷缁。
仙郎佐氏谋，廷议宠元侯。城郭须来贡，河隍亦顺流。亚夫高垒静，充国大田秋。当奋燕然笔，铭功向陇头。
瑞花飘朔雪，灏气满南宫。迢遰层城掩，徘徊午夜中。金闺通籍恨，银烛直庐空。谁问乌台客，家山忆桂丛。
解巾侍云陛，三命早为郎。复以雕龙彩，旋归振鹭行。玉书期养素，金印已怀黄。兹夕南宫咏，遐情愧不忘。
爽节时清眺，秋怀怅独过。神皋值宿雨，曲水已增波。白鸟凌风迥，红蕖濯露多。伊川有归思，君子复如何。
幽兰谁复奏，闲匣以端忧。知止惭先觉，归欤想故侯。山蝉铃阁晚，江雨麦田秋。唯有空门学，相期老一丘。
蝉噪城沟水，芙蓉忽已繁。红花迷越艳，芳意过湘沅。湛露宜清暑，披香正满轩。朝朝秖自赏，秾李亦何言。
月满自高丘，江通无狭流。轩窗开到晓，风物坐含秋。鹊警银河断，蛩悲翠幕幽。清光望不极，耿耿下西楼。
桂华临洛浦，如挹李膺仙。兹夕披云望，还吟掷地篇。凤池分直夜，牛渚泛舟年。会是风流赏，惟君内史贤。
圆景旷佳宾，徘徊夜漏频。金波徒汎酒，瑶瑟已生尘。露白移长簟，风清挂幅巾。西园旧才子，想见洛阳人。
秋斋膏沐暇，旭日照轩墀。露重芭蕉叶，香凝橘柚枝。简书随吏散，宝骑与僧期。报国得何力，流年已觉衰。
汉臣旌节贵，万里护牂牁。夏月天无暑，秋风水不波。朝衣蟠艾绶，戎幕偃雕戈。满岁归龙阙，良哉伫作歌。
何独文翁化，风流与代深。泉云无旧辙，骚雅有遗音。远目穷巴汉，闲情阅古今。忘言意不极，日暮但横琴。
城隅凝綵画，红树带青山。迟客金尊晚，谈空玉柄闲。驰晖三峡水，旅梦百劳关。非是淮阳薄，丘中只望还。
山郭通衢隘，瑶坛紫府深。灯花助春意，舞绶织欢心。闲似淮阳卧，恭闻乐职吟。唯将圣明化，聊以达飞沈。
二毛非骑省，朝镜忽秋风。丝缕寒衣上，霜华旧简中。承明那足厌，车服愧无功。日日山城守，淹留岩桂丛。
物外真何事，幽廊步不穷。一灯心法在，三世影堂空。山果青苔上，寒蝉落叶中。归来还闭阁，棠树几秋风。
碧落风如洗，清光镜不分。弦歌方对酒，山谷尽无云。振卧淮阳病，悲秋宋玉文。今来强携妓，醉舞石榴裙。
何乃诗人兴，妍词属舜华。风流感异代，窈窕比同车。凝艳垂清露，惊秋隔绛纱。蝉鸣复虫思，惆怅竹阴斜。
追风岂无策，持斧有遐想。凤去留孤根，嵓悬非朽壤。苔斑自天生，玉节垂云长。勿谓山之幽，丹梯亦可上。
南国疑逋客，东山作老夫。登朝非大隐，出谷是真愚。气直惭龙剑，心清爱玉壶。聊持循吏传，早晚囗为徒。
令节逢烟雨，园亭但掩关。佳人宿妆薄，芳树綵绳闲。归思偏消酒，春寒为近山。花枝不可见，别恨灞陵间。
事外心如寄，虚斋卧更幽。微风生白羽，畏日隔青油。用拙怀归去，沉痾畏借留。东山自有计，蓬鬓莫先秋。
自叹淮阳卧，谁知去国心。幽亭来北户，高韵得南金。苔甃窥泉少，篮舆爱竹深。风蝉一清暑，应喜脱朝簪。
桐竹离披晓，凉风似故园。惊秋对旭日，感物坐前轩。江燕飞还尽，山榴落尚繁。平生信有意，衰久已忘言。
郡阁山斜对，风烟隔短墙。清池如写月，珍树尽凌霜。行乐知无闷，加餐颇自强。心期空岁晚，鱼意久相忘。
琥珀杯中物，琼枝席上人。乐声方助醉，烛影已含春。自顾行将老，何辞坐达晨。传觞称厚德，不问吐车茵。
南国冰霜晚，年华已暗归。闲招别馆客，远念故山薇。野艇虚还触，笼禽倦更飞。忘言亦何事，酣赏步清辉。
守土亲巴俗，腰章囗汉仪。春行乐职咏，秋感伴牢词。旧里藏书阁，闲门闭槿篱。遥惭退朝客，下马独相思。
汤沐成陈迹，山林遂寂寥。鹊飞应织素，凤起独吹箫。玉殿中参罢，云軿上汉遥。皇情非不极，空辍未央朝。
授册荣天使，陈诗感圣恩。山河启梁国，缟素及于门。泉向金卮咽，霜来玉树繁。都人听哀挽，泪尽望寒原。
起来林上月，潇洒故人情。铃阁人何事，莲塘晓独行。衣沾竹露爽，茶对石泉清。鼓吹前贤薄，群蛙试一鸣。
池岛清阴里，无人泛酒船。山蜩金奏响，荷露水精圆。静胜朝还暮，幽观白已玄。家林正如此，何事赋归田。
夜长秋始半，圆景丽银河。北渚清光溢，西山爽气多。鹤飞闻坠露，鱼戏见增波。千里家林望，凉飙换绿萝。
腰章非达士，闭阁是潜夫。匣剑宁求试，笼禽但自拘。江清牛渚镇，酒熟步兵厨。唯此前贤意，风流似不孤。
别馆青山郭，游人折柳行。落花经上巳，细雨带清明。鶗鴂流芳暗，鸳鸯曲水平。归心何处醉，宝瑟有馀声。
右职移青绶，雄藩拜紫泥。江回玉垒下，气爽锦城西。皋鹤惊秋律，琴乌怨夜啼。离居同舍念，宿昔奉金闺。
一雨东风晚，山莺独报春。淹留巫峡梦，惆怅洛阳人。柳意笼丹槛，梅香覆锦茵。年华行可惜，瑶瑟莫生尘。
零雨慰斯人，斋心荐绿蘋。山风箫鼓响，如祭敬亭神。
积润通千里，推诚奠一卮。回飙经画壁，忽似偃云旗。
爱此丘中物，烟霜尽日看。无穷碧云意，更助绿窗寒。
殿省秘清晓，夔龙升紫微。星辰拱帝座，剑履翊天机。耿耿金波缺，沉沉玉漏稀。綵笺蹲鸷兽，画扇列名翚。志业丹青重，恩华雨露霏。三台昭建极，一德庆垂衣。昌运瞻文教，雄图本武威。殊勋如带远，佳气似烟非。抗节衷无隐，同心尚弼违。良哉致君日，维岳有光辉。
云景含初夏，休归曲陌深。幽帘宜永日，珍树始清阴。迟客唯长簟，忘言有匣琴。画披灵物态，书见古人心。芳草多留步，鲜飙自满襟。劳形非立事，潇洒愧头簪。
石座双峰古，云泉九曲深。寂寥疏凿意，芜没岁时侵。绕席流还壅，浮杯咽复沉。追怀王谢侣，更似会稽岑。谁谓天池翼，相期宅畔吟。光辉轻尺璧，然诺重黄金。几醉东山妓，长悬北阙心。蕙兰留杂佩，桃李想华簪。闭阁余何事，鸣驺亦屡寻。轩裳遵往辙，风景憩中林。横吹多凄调，安歌送好音。初筵方侧弁，故老忽沾襟。盛世当弘济，平生谅所钦。无能愧陈力，惆怅拂瑶琴。
忆作同门友，承明奉直庐。禁闱人自异，休浣迹非疏。珥笔金华殿，三朝玉玺书。恩光荣侍从，文彩应符徐。青眼真知我，玄谈愧起予。兰卮招促膝，松砌引长裾。丽日流莺早，凉天坠露初。前山临紫阁，曲水眺红蕖。谁为音尘旷，俄惊岁月除。风波移故辙，符守忽离居。济物阴功在，分忧盛业馀。弱翁方大用，延首迟双鱼。
壮龄非济物，柔翰误为儒。及此斋心暇，翛然与道俱。散材诚独善，正觉岂无徒。半偈莲生水，幽香桂满炉。息阴惭蔽芾，讲义得醍醐。迹似桃源客，身撄竹使符。华夷参吏事，巴汉混州图。偃草怀君子，移风念啬夫。翳桑俄有绩，宿麦复盈租。圆寂期超诣，凋残幸已苏。解空囊不智，灭景谷何愚。几日遵归辙，东菑殆欲芜。
传闻黄阁守，兹地赋长沙。少壮称时杰，功名惜岁华。岩廊初建刹，宾从亟鸣笳。玉帐空严道，甘棠见野花。碑残犹堕泪，城古自归鸦。籍籍清风在，怀人谅不遐。
夷落朝云候，王正小雪辰。缅怀朝紫陌，曾是洒朱轮。气耿簪裾肃，风严刻漏频。暗飞金马仗，寒舞玉京尘。豸角随中宪，龙池列近臣。蕊珠凝瑞彩，悬圃净华茵。帝泽千箱庆，天颜万物春。明廷犹咫尺，高咏愧巴人。
异域乡音别，观心法性同。来时求半偈，去罢悟真空。贝叶翻经疏，归程大海东。何当到本国，继踵大师风。
家中酒新熟，园里叶初荣。伫杯欲取醉，悒然思友生。忽闻有奇客，何姓复何名。嗜酒陶彭泽，能琴阮步兵。何须问寒暑，径共坐山亭。举袂祛啼鸟，扬巾扫落英。心神无俗累，歌咏有新声。新声是何曲，沧浪之水清。
海岳三峰古，春皇二月寒。绿潭渔子钓，红树美人攀。弱蔓环沙屿，飞花点石关。溪山游未厌，琴酌弄晴湾。
高峰常驻锡，灵异见当年。卓立惊沙界，光辉动梵天。鹤飞青霭外，龙护赤岚边。丈室仍相对，重来果夙缘。
潭水澄初地，长为洗钵供。已能降虎豹，不问揽鱼龙。溅沫溪莎碧，疏流石濑重。此中清净理，继迹有禅宗。
北阙重旌表，西斋盛讨论。高阳旬爽里，通德郑玄门。选胜开松院，凭幽敞竹轩。灵泉飞洞壑，花树蔽郊原。露滴栖松鹤，风传隔岭猿。庭兰香醉步，山月冷吟魂。客爱清尘虑，僧怜避俗喧。几时清赏玩，啸咏与琴樽。
积雪还因地，墙阴久尚残。影添斜月白，光借夕阳寒。皎洁开帘近，清荧步履看。状花飞著树，如玉不成盘。冰薄方宁及，霜浓比亦难。谁怜高卧处，岁暮叹袁安。
似玉来投狱，抛家去就枷。可怜两片木，夹却一枝花。
塞日穿痕断，边云背影飞。缥缈随黄屋，阴沈护御衣。
同游云外寺，渡水入禅关。立埽窗前石，坐看池上山。有僧飞锡到，留客话松间。不是缘名利，好来长伴闲。
埽榻相逢宿，论诗旧梵宫。磬声迎鼓尽，月色过山穷。庭簇安禅草，窗飞带火虫。一宵何惜别，回首隔秋风。
幽寺在岩中，行唯一径通。客吟孤峤月，蝉噪数枝风。秋色生苔砌，泉声入梵宫。吾师修道处，不与世间同。
潺湲半空里，霖落石房边。风激珠光碎，山欹练影偏。急流难起浪，迸沫祗如烟。自古惟今日，凄凉一片泉。
分襟二年内，多少事相干。礼乐风全变，尘埃路渐难。秋林新叶落，霜月满庭寒。虽喜逢知己，他乡岁又阑。
秋色生边思，送君西入关。草衰空大野，叶落露青山。故国烟霞外，新安道路间。碧霄知己在，香桂月中攀。
夏腊岁方深，思归彻曙吟。未离销雪院，已有过云心。寒磬清函谷，孤钟宿华阴。别京游旧寺，月色似双林。
过云寻释子，话别更依依。静室开来久，游人到自稀。触风香气尽，隔水磬声微。独傍孤松立，尘中多是非。
晚来清渭上，一似楚江边。鱼网依沙岸，人家旁水田。不逢京口信，空认渡头船。逆旅无消息，归心谁为传？
玉律传佳节，青阳应此辰。土牛呈岁稔，綵燕表年春。腊尽星回次，寒馀月建寅。风光行处好，云物望中新。流水初销冻，潜鱼欲振鳞。梅花将柳色，偏思越乡人。
我闻过去佛，纵横尽丈夫。示汝真归处，千江月影孤。
观音与文殊，示我常飞动。吾今已归真，触处皆无用。
秾华从妇道，釐降适诸侯。河汉天孙合，潇湘帝子游。关睢方作训，鸣凤自相求。可叹凌波迹，东川遂不流。
舜华徂北渚，宸思结南阳。盩绶哀荣备，游轩宠悼彰。三川谋远日，八水宅连冈。无复秦楼上，吹箫下凤皇。
山径入修篁，深林蔽日光。夏云生嶂远，瀑水引溪长。秀迹逢皆胜，清芬坐转凉。回看玉樽夕，归路赏前忘。
高哉彼颜歜，逸气陵齐宣。道尊义不屈，士重王来前。荣禄安可诱，保和从自然。放情任所尚，长揖归山泉。
子真岩石下，仲蔚蓬蒿居。礼聘终不屈，清贫长晏如。心情在耕艺，养寿资玄虚。至乐非外物，道冥欢有馀。
青霭长不灭，白云闲卷舒。悠然相探讨，延望空踌蹰。迹系心无极，神超兴有馀。何当解维絷，永托逍遥墟。
故人住南郭，邀我对芳樽。欢畅日云暮，不知城市喧。
玉泉何处记，四折水纹浮。润下宁踰矩，居方在上流。映空虚漾漾，涵白净悠悠。影碎疑冲斗，光清耐触舟。圭璋分辨状，沙砾共怀柔。愿赴朝宗日，萦回入御沟。
合肥一都会，世号征战地。我来值明时，不识兵革事。
曹公教弩台，今为比丘寺。东门小河桥，曾飞吴主骑。
巴江猿啸苦，响入客舟中。孤枕破残梦，三声随晓风。连云波澹澹，和雾雨濛濛。巫峡去家远，不堪魂断空。
春水潜鳞发，寒潭旧藻疏。扬鬐顺气后，振鬣上冰初。戏广怜空洁，浮清媚景虚。戒贪还避饵，思达每怀书。湿映流澌薄，狂游触浪馀。终希泮涣泽，为化北溟鱼。
沙塞秋应晚，金闺恨已空。那堪裂纨素，时许出房栊。杵影弄寒月，砧声调夜风。裁缝双泪尽，万里寄云中。
圣人垂政教，万古请常传。立志言为本，修身行乃先。相须宁得阙，相顾在无偏。荣辱当于己，忠贞必动天。大名如副宝，至道亦通玄。千里犹能应，何云迩者焉。
草色春沙里，风光晓正幽。轻明摇不散，郁昱丽仍浮。吹缓苗难转，晖闲叶本柔。碧凝烟彩入，红是日华流。耐可披襟对，谁应满掬收。恭闻掇芳客，为此尚淹留。
重译越沧溟，来求观行经。问乡朝指日，寻路夜看星。得法心念喜，乘杯体自宁。扶桑一念到，风水岂劳形？
拂槛爱贞容，移根自远峰。已曾经草没，终不任苔封。叶少初陵雪，鳞生欲化龙。乘春濯雨露，得地近垣墉。逐吹香微动，含烟色渐浓。时回日月照，为谢小山松。
终日草堂间，清风常往还。耳无尘事扰，心有玩云闲。对酒惟思月，餐松不厌山。时时吟内景，自合驻童颜。
岳寺清秋霁，宸游永日闲。霓旌森物外，凤吹落人间。玉漱穿城水，屏开对阙山。皆知圣情悦，丽藻洒芳兰。
片水耸层桥，祥烟霭庆霄。昼花铺广宴，晴电闪飞桡。浪叠摇仙仗，风微定彩标。都人同盛观，不觉在行朝。
岁久无泉引，春来仰雨流。萍枯黏朽槛，沙浅露沈舟。照影人何在，持竿客寄游。翛然兴废外，回首谢眠鸥。
春候侵残腊，江芜绿已齐。风高莺啭涩，雨密雁飞低。向日心须在，归朝路欲迷。近闻惊御火，犹及灞陵西。
山禽连夜叫，兼雨未尝休。尽道思归乐，应多离别愁。我家方旅食，故国在沧洲。闻此不能寐，青灯茆屋幽。
一夜鸟飞鸣，关关彻五更。似因归路隔，长使别魂惊。未省愁雨暗，就中伤月明。须知越吟客，欹枕不胜情。
休公何处在，知我宦情无。已似冯唐老，方知武子愚。一身仍更病，双阙又须趋。若得重相见，冥心学半铢。
漠漠澹云烟，秋归泽国天。风高还促燕，雨细未妨蝉。静引荒城望，凉惊旅枕眠。更堪憔悴里，欲泛洞庭船。
一室四无邻，荒郊接古津。幽闲消俗态，摇落露家贫。绝迹思浮海，修书懒寄秦。东西不复问，翻笑泣岐人。
树远天疑尽，江奔地欲随。孤帆落何处，残日更新离。客是凄凉本，情为系滞枝。寸肠无计免，应只楚猿知。
危槛等飞樯，闲追晚际凉。青林上雨色，白鸟破溪光。目以高须极，心因静更伤。唯公旧相许，早晚侍长杨。
微雨过菰苇，野居生早凉。襟期渐萧洒，精爽欲飞扬。鱼买罾头活，酒沽船上香。不缘人不用，始道静胜忙。
片雨过前汀，端居枕簟清。病魔随暑退，诗思傍凉生。别燕殷勤语，残蝉彷佛鸣。古来悲不尽，况我本多情。
一棹归何处，苍茫落照昏。无人应失路，有树始知春。湖岸春耕废，江城战鼓喧。儒冠解相误，学剑尽乘轩。
掠水身犹重，偎风力尚微。瓦苔难定立，檐雨忽喧归。未识重溟远，先愁一叶飞。衔泥在他日，两两占春晖。
白发又经秋，端居海上洲。无机因事发，有涕为时流。新酒乘凉压，残棋隔夜收。公车无路入，同拜老闲侯。
寺在五峰阴，穿缘一径寻。云藏古殿暗，石护小房深。宿鸟连僧定，寒猿应客吟。上方应见海，月出试登临。
路岐无乐处，时节倍思家。綵索飏轻吹，黄鹂啼落花。连乾驰宝马，历禄斗香车。行客胜回首，看看春日斜。
重门随地险，一径入天开。华岳眼前尽，黄河脚底来。飞轩何满路，丹陛正求才。独我疏慵质，飘然又此回。
家住丛台旧，名参绛圃新。醉波疑夺烛，娇态欲沈春。伴雨聊过楚，归云定占秦。桃花正浓暖，争不浪迷人。
园密花藏易，楼深月到难。酒虚留客尽，灯暗远更残。麝想眉间印，鸦知顶上盘。文王之囿小，莫惜借人看。
沧溟分故国，渺渺泛杯归。天尽终期到，人生此别稀。无风亦骇浪，未午已斜晖。系帛何须雁，金乌日日飞。
万里指吴山，高秋杖锡还。别来双阙老，归去片云闲。师在有无外，我婴尘土间。居然本相别，不要惨离颜。
月上簟如水，轩高帘在钩。竹声寒不夏，蛩思静先秋。偶得清宵兴，方知白日愁。所思何处远，斜汉欲低流。
鸾镜长侵夜，鸳衾不识寒。羞多转面语，妒极定睛看。金市旧居近，钿车新造宽。春期莫相误，一日百花残。
亭上风犹急，桥边月已斜。柳寒难吐絮，浪浊不成花。岐路春三月，园林海一涯。萧然正无寐，夜橹莫咿哑。
战鼙鸣未已，瓶屦抵何乡。偶别尘中易，贪归物外忙。后蝉抛鄠杜，先雁下潇湘。不得从师去，殷勤谢草堂。
恨极同填海，情长抵导江。丁香从小结，莲子彻枝双。整髻花当槛，吹灯月在窗。秦台非久计，早晚降霓幢。
苦贫皆共雪，吾子岂同悲。永日应无食，经宵必有诗。渚宫寒过节，华省试临期。努力图西去，休将冻馁辞。
岁暮长安客，相逢酒一杯。眼前闲事静，心里故山来。池影含新草，林芳动早梅。如何不归去，霜鬓共风埃。
旅夕那禁雨，梅天已思秋。未明孤枕倦，相吊一灯愁。有恋惭沧海，无机奈白头。何人得浓睡，溪上钓鱼舟。
僧中难得静，静得是吾师。到阙不求紫，归山秪爱诗。临风翘雪足，向日剃霜髭。自叹眠漳久，双林动所思。
天青织未遍，风急舞难成。粉重低飞蝶，黄沈不语莺。自随春霭乱，还放夕阳明。惆怅池塘上，荷珠点点倾。
紫殿久沾恩，东归过海门。浮荣知是梦，轻别肯销魂。明发先晨鸟，寒栖入暝猿。蕺山如重到，应老旧云根。
昨夜星辰动，仙郎近汉关。玳筵吟雪罢，锦帐押春还。已到青云上，应栖绛圃间。临邛有词赋，一为奏天颜。
寒流万派碧，南渡见烟光。人向隋宫近，山盘楚塞长。有村皆绿暗，无径不红芳。已带伤春病，如何更异乡。
自与莺为地，不教花作媒。细应和雨断，轻秪爱风裁。好拂锦步障，莫遮铜雀台。灞陵千万树，日暮别离回。
泽春关路迥，暮雨细霏霏。带雾昏河浪，和尘重客衣。望中迷去骑，愁里乱斜晖。惆怅家山远，溟濛湿翠微。
固教梅忍落，休与杏藏娇。已过冬疑剩，将来暖未饶。玉阶残雪在，罗荐暗魂销。莫问王孙事，烟芜正寂寥。
天边月初落，马上梦犹残。关树苍苍晓，玉阶澹澹寒。宦游终自苦，身世静堪观。争似山中隐，和云枕碧湍。
昨来非有意，今去亦无心。阙下抛新院，江南指旧林。瓶添新涧绿，笠卸晚峰阴。八字如相许，终辞尺组寻。
大华积秋雪，禁闱生夜寒。砚冰忧诏急，灯烬惜更残。正遂攀稽愿，翻追访戴欢。更为三日约，高兴未将阑。
两两自依依，南园烟露微。住时须并住，飞处要交飞。草浅忧惊吹，花残惜晚晖。长交撷芳女，夜梦远人归。
日落野原秀，雨馀云物闲。清时正愁绝，高处正跻攀。京洛遥天外，江河战鼓间。孤怀欲谁寄，应望塞鸿还。
夏在先催过，秋赊已被迎。自应人不会，莫道物无情。木叶纵未落，鬓丝还易生。西风正相乱，休上夕阳城。
溪边花满枝，百鸟带香飞。下有一白鹭，日斜翘石矶。
目极家山远，身拘禁苑深。烟霄惭暮齿，麋鹿愧初心。
秋雨空山夜，非君不此来。高于剡溪雪，一棹到门回。
隐隐隔千里，巍巍知几重。平时未能去，梦断一声钟。
终日冲奔浪，何年坠乱风。谢公堪入咏，目极在云中。
万卉春风度，繁花夏景长。馆娃人尽醉，西子始新妆。
月圆年十二，秋半每多阴。此夕无纤霭，同君宿禁林。未高知海阔，当午见宫深。衣似繁霜透，身疑积水沈。遭逢陪侍辇，归去忆抽簪。太液池南岸，相期到晓吟。
一夜阴风度，平明颢气交。未知融结判，唯见混茫包。路莫藏行迹，林难出树梢。气应封兽穴，险必堕禽巢。影密灯回照，声繁竹送敲。玩宜苏让点，餐称蜜匀抄。结冻防鱼跃，黏沙费马跑。炉寒资爇荻，屋暖赖编茅。远不分山叠，低宜失地坳。阑干高百尺，新霁若为抛。
化去蛮乡北，飞来渭水西。为多亡国恨，不忍故山啼。怨已惊秦凤，灵应识汉鸡。数声烟漠漠，馀思草萋萋。楼迥波无际，林昏日又低。如何不肠断，家近五云溪。
泽国瞻遗庙，云韶仰旧名。一隅连障影，千仞落泉声。老狖寻危栋，秋蛇束画楹。路长资税驾，岁俭绝丰盛。默默虽难测，昭昭本至平。岂知迁去客，自有复来兵。美舜歌徒作，欺尧犬正狞。近兼闻顺动，敢复怨徂征。日出天须霁，风休海自清。肺肠无处说，一为启聪明。
地胜非离郭，花深故号村。已怜梁雪重，仍愧楚云繁。山近当吟冷，泉高入梦喧。依稀小有洞，邂逅武陵源。月好频移座，风轻莫闭门。流莺更多思，百啭待黄昏。
雨冻轻轻下，风乾淅淅吹。喜胜花发处，惊似客来时。河静胶行棹，岩空响折枝。终无鹧鸪识，先有鹡鸰知。马势晨争急，雕声晚更饥。替霜严柏署，藏月上龙墀。百尺楼堪倚，千钱酒要追。朝归紫阁早，漏出建章迟。腊候何曾爽，春工是所资。遥知故溪柳，排比万条丝。
一水终南下，何年派作沟。穿城初北注，过苑却东流。绕岸清波溢，连宫瑞气浮。去应涵凤沼，来必渗龙湫。激石珠争碎，萦堤练不收。照花长乐曙，泛叶建章秋。影炫金茎表，光摇绮陌头。旁沾画眉府，斜入教箫楼。有雨难澄镜，无萍易掷钩。鼓宜尧女瑟，荡必蔡姬舟。皋著通鸣鹤，津应接斗牛。回风还潋潋，和月更悠悠。浅忆觞堪泛，深思杖可投。秪怀泾合虑，不带陇分愁。自有朝宗乐，曾无溃穴忧。不劳誇大汉，清渭贯神州。
分阃兼文德，持衡有武功。荆南知独去，海内更谁同。拔地孤峰秀，当天一鹗雄。云生五色笔，月吐六钧弓。骨格凌秋耸，心源见底空。神清餐沆瀣，气逸饮洪濛。临事成奇策，全身仗至忠。解鞍欺李广，煮弩笑臧洪。往昔逢多难，来兹故统戎。卓旗云梦泽，扑火细腰宫。铲土楼台搆，连江雉堞笼。似平铺掌上，疑涌出壶中。岂是劳人力，宁因役鬼工。本遗三户在，今匝万家通。画舸横青雀，危樯列綵虹。席飞巫峡雨，袖拂宋亭风。场广盘毬子，池闲引钓筒。礼贤金璧贱，煦物雪霜融。酒满梁尘动，棋残漏滴终。俭常资澹静，贵绝恃穹崇。唯要臣诚显，那求帝渥隆。甘棠名异奭，大树姓非冯。自念为迁客，方谐谒上公。痛知遭止棘，频叹委飘蓬。借宅诛茅绿，分囷指粟红。只惭燕馆盛，宁觉阮途穷。涣汗沾明主，沧浪别钓翁。去曾忧塞马，归欲逐边鸿。积感深于海，衔恩重极嵩。行行柳门路，回首下离东。
擢秀依黄阁，移根自碧岑。周围虽合抱，直上岂盈寻。远砌行窥顶，当庭坐庇阴。短堪惊众木，高已让他林。日转无长影，风回有细音。不容萝茑附，只耐雪霜侵。玉帐笼应匝，牙旗倚更禁。叶低宜拂席，枝袅易抽簪。绿涧支离久，朱门掩映深。何须一千丈，方有岁寒心。
洒密蔽璇穹，霏霏杳莫穷。迟于雨到地，疾甚絮随风。四野苍茫际，千家晃朗中。夜迷三绕鹊，昼断一行鸿。结片飞琼树，栽花点蕊宫。壅应边尽北，填合海无东。高爱危峰积，低愁暖气融。月交都浩渺，日射更玲珑。送腊辞寒律，迎春入旧丛。自怜曾末至，聊复赋玄功。
有士当今重，忘情自古稀。独开青嶂路，闲掩白云扉。石累千层险，泉分一带微。栋危猿竞下，檐迥鸟争归。烟冷茶铛静，波香兰舸飞。好移钟阜蓼，莫种首阳薇。树密含轻雾，川空漾薄晖。芝泥看只捧，蕙带且休围。东郭邻穿履，西林近衲衣。琼瑶一百字，千古见清机。
天晓密云开，亭亭翠葆来。芰荷笼水殿，杨柳蔽风台。恩洽三时雨，欢腾万岁雷。日华偏照御，星彩迥分台。苇岸萦仙棹，莲峰倒玉杯。独惭歌圣德，不是侍臣才。
有客编来久，弥年断不收。不堪风作候，岂复燕为雠。尽见三重阁，难迷百尺楼。伴灯微掩梦，兼扇劣遮羞。零落亡珠缀，殷勤谢玉钩。凉宵何必捲，月自入轩流。
当砌植檀栾，浓阴五月寒。引风穿玉牖，摇露滴金盘。有韵和宫漏，无香杂畹兰。地疑云锁易，日近雪封难。静称围棋会，闲宜阁笔看。他年终结实，不羡树栖鸾。
珠佩元消暑，犀簪自辟尘。掩灯容燕宿，开镜待鸡晨。去懒都忘旧，来多未厌新。每逢忧是梦，长忆故延真。杏小双圆压，山浓两点嚬。瘦难胜宝带，轻欲驭飙轮。篦凤金雕翼，钗鱼玉镂鳞。月明无睡夜，花落断肠春。解舞何须楚，能筝可在秦。怯探同海底，稀遇极天津。绿柰攀宫艳，青梅弄岭珍。管纤银字咽，梭密锦书匀。厌胜还随俗，无疑不避人。可怜三五夕，妩媚善为邻。
舞转轻轻雪，歌霏漠漠尘。漫游多卜夜，慵起不知晨。玉箸和妆裛，金莲逐步新。凤笙追北里，鹤驭访南真。有恨都无语，非愁亦有嚬。戏应过蚌浦，飞合入蟾轮。杯样成言鸟，梳文解卧鳞。逢迎大堤晚，离别洞庭春。似玉曾誇赵，如云不让秦。锦收花上露，珠引月中津。木为连枝贵，禽因比翼珍。万峰酥点薄，五色绣妆匀。獭髓求鱼客，鲛绡托海人。寸肠谁与达，洞府四无邻。
绮阁临初日，铜台拂暗尘。鷾鸸偏报晓，乌鹢惯惊晨。鱼网裁书数，鹍弦上曲新。病多疑厄重，语切见心真。子母钱徵笑，西南月借嚬。捣衣嫌独杵，分袂怨双轮。贝叶教丹觜，金刀寄赤鳞。捲帘吟塞雪，飞楫渡江春。解织宜名蕙，能歌合姓秦。眼穿回雁岭，魂断饮牛津。药自偷来绝，香从窃去珍。茗煎云沫聚，药种玉苗匀。草密应迷客，花繁好避人。长干足风雨，遥夜与谁邻。
南陌来寻伴，东城去卜邻。生憎无赖客，死忆有情人。似束腰支细，如描发彩匀。黄鹂裁帽贵，紫燕刻钗珍。身近从淄右，家元接观津。雨台谁属楚，花洞不知秦。泪滴空床冷，妆浓满镜春。枕凉欹琥珀，簟洁展麒麟。茂苑廊千步，昭阳扇九轮。阳城迷处笑，京兆画时嚬。鱼子封笺短，蝇头学字真。易判期已远，难讳事还新。艇子愁冲夜，骊驹怕拂晨。如何断岐路，免得见行尘。
袅袅复盈盈，何年坠玉京。见人还道姓，羞客不称名。故事谙金谷，新居近石城。脸横秋水溢，眉拂远山晴。粉薄涂云母，簪寒篸水晶。催来两桨送，怕起五丝萦。髻学盘桓绾，床依宛转成。博山凝雾重，油壁隐车轻。额点梅花样，心通棘刺情。搔头邀顾遇，约指到平生。鱼网徐徐襞，螺卮浅浅倾。芙蓉褥已展，豆蔻水休更。赵女怜胶腻，丁娘爱烛明。炷香龙荐脑，辟魇虎输精。管咽参差韵，弦嘈倰僜声。花残春寂寂，月落漏丁丁。柳絮联章敏，椒花属思清。剪罗成彩字，销蜡脱珠缨。邂逅当投佩，难难莫拊楹。熨来身热定，舐得面痕平。匣镜金螭怒，帘旌绣兽狞。颈长堪鹤并，腰细任蜂争。滴泪泉饶竭，论心石未贞。必双成凤去，岂独化蝉鸣。书远肠空断，楼高胆易惊。数钱红带结，斗草茜裙盛。䘧柳阑干小，侵波略彴横。夜愁遥寄雁，晓梦半和莺。翼秪思鹣比，根长羡藕并。可怜衣带缓，休赋重行行。
住处方窥宋，平生未嫁卢。暖金轻铸骨，寒玉细凝肤。妒蝶长成伴，伤鸾耐得孤。城堪迷下蔡，台合上姑苏。弄眼难降柳，含茸欲斗蒲。生凉云母扇，直夜博山炉。翡翠交妆镜，鸳鸯入画图。无心同石转，有泪约泉枯。猿渴应须见，鹰饥秪待呼。银河正清浅，霓节过来无。
蜀地从来胜，棠梨第一花。更应无软弱，别自有妍华。不贵绡为雾，难降绮作霞。移须归紫府，驻合饵丹砂。密映弹琴宅，深藏卖酒家。夜宜红蜡照，春称锦筵遮。连庙魂栖望，飘江字绕巴。未饶酥点薄，兼妒雪飞斜。旧赏三年断，新期万里赊。长安如种得，谁定牡丹誇。
濯水经何日，随风故有人。绿衣犹偪画，丹顶尚迷真。暗澹云沈古，青苍藓剥新。映襟知惹泪，侵鞯想萦尘。掣曳无由睹，流传久自珍。武威应认得，牵挽几当春。
雨滴秦中夜，猿闻峡外声。已吟何逊恨，还赋屈平情。暗逐哀鸿泪，遥含禁漏清。直疑游万里，不觉在重城。霎霎侵灯乱，啾啾入梦惊。明朝临晓镜，别有鬓丝生。
去国投兹土，编茅隐旧踪。年年秋水上，独对数株松。
擢擢当轩竹，青青重岁寒。心贞徒见赏，箨小未成竿。
江南仲冬天，紫蔗节如鞭。海将盐作雪，山用火耕田。
独坐贡闱里，愁多芳草生。仙翁昨日事，应见此时情。
皇心不向晦，改节号中和。淑气同风景，嘉名别咏歌。湔裙移旧俗，赐尺下新科。历象千年正，酺醵四海多。花随春令发，鸿度岁阳过。天地齐休庆，欢声欲荡波。
泾渭横秦野，逶迤近帝城。二渠通作润，万户映皆清。明晦看殊色，潺湲听一声。岸虚深草掩，波五晓烟轻。御猎思投钓，渔歌好濯缨。合流知禹力，同共到沧瀛。
物有无穷好，蓝青又出青。朱研未比德，白受始成形。袍袭宜从政，衿垂可问经。当时不采撷，作色几飘零。
未用且求安，无猜也不残。九天飞势在，六月目睛寒。动触樊笼倦，闲消肉食难。主人憎恶鸟，试待一呼看。
时同事弗同，穷节厉阴风。我役流沙外，君朝紫禁中。从容非所羡，辛苦竟何功。但示酬恩路，浮生任转蓬。
蓬转星霜改，兰陔色养违。穷泉百死别，绝域再生归。镜数成丝发，囊收抆血衣。酬恩有何力，秖弃一毛微。
本欲云雨化，却随波浪翻。一沾太常第，十过潼关门。志力且虚弃，功名谁复论。主人故相问，惭笑不能言。
为理赖同力，陟明非所任。废田方垦草，新柘未成阴。术浅功难就，人疲感易深。烦君驻归棹，与慰不欺心。
随缘聊振锡，高步出东城。水止无恒地，云行不计程。到时为彼岸，过处即前生。今日临岐别，吾徒自有情。
洞庭舟始泊，桂江帆又开。魂从会处断，愁向笑中来。惝恍看残景，殷勤祝此杯。衡阳刷羽待，成取一行回。
慷慨视别剑，凄清泛离琴。前程楚塞断，此恨洞庭深。文字已久废，循良非所任。期君碧云上，千里一扬音。
戚里容闲客，山泉若化成。寄游芳径好，借赏彩船轻。春至花常满，年多水更清。此中如传舍，但自立功名。
山樱先春发，红蕊满霜枝。幽处竟谁见，芳心空自知。似夺朝日照，疑畏煖风吹。欲问含彩意，恐惊轻薄儿。
遐视轻神宝，传归属圣猷。尧功终有待，文德本无忧。坐受朝汾水，行看告岱丘。那知鼎成后，龙驭弗淹留。
监抚垂三纪，声徽洽万方。礼因驰道著，明自垦田彰。积渐承鸿业，从容守太康。更留园寝诏，恭听有馀芳。
早秋同轨至，晨旆露华滋。挽度千夫咽，笳凝六马迟。剑悲长闭日，衣望出游时。风起西陵树，凄凉满孝思。
酌言修旧典，刈楚始登堂。百拜宾仪尽，三终乐奏长。想同莺出谷，看似雁成行。礼罢知何适，随云入帝乡。
杳杳冲天鹤，风排势暂违。有心长自负，无伴可相依。万里宁辞远，三山讵忆归。但令毛羽在，何处不翻飞。
鸿灾起无朕，有见非前知。蚁入不足恤，柱倾何可追。良工操斤斧，沈吟方在斯。殚材事朽废，曷若新宏规。
墙下长安道，嚣尘咫尺间。久牵身外役，暂得病中闲。背喜朝阳满，心怜暮鸟还。吾庐在何处，南有白云山。
羸卧承新命，优容获所安。遣儿迎贺客，无力拂尘冠。偃仰晴轩暖，支离晓镜寒。那堪报恩去，感激对衰兰。
沉痾矌十旬，还过直城闉。老马犹知路，羸童欲怕人。久隳三径计，更强百年身。许国将何力，空生衣上尘。
当代知文字，先皇记姓名。七年天下立，万里海西行。苦节终难辨，劳生竟自轻。今朝流落处，啸水绕孤城。
去年无花看，今年未看花。更闻飘落尽，走马向谁家。
掩抑中天意，悽怆触笼音。惊晓一闻处，伤春千里心。
三五穷荒月，还应照北堂。回身向暗卧，不忍见圆光。
即雠终自剪，覆国岂为雄。假号孤城里，何殊在甬东。
祀夏功何薄，尊周义不成。凄凉庾信赋，千载共伤情。
愁云重拂地，飞雪乱遥程。莫虑前山暗，归人正眼明。
朱邑何为者，桐乡有古祠。我心常所慕，二郡老人知。
柳州柳刺史，种柳柳江边。柳管依然在，千秋柳拂天。
终南南太守，南郡在云南。闲向南亭醉，南风变俗谈。
封开白云起，汉帝坐斋宫。望在泥金上，疑生秘玉中。攒柯初缭绕，布叶渐蒙笼。日观祥光合，天门瑞气通。无心已出岫，有势欲凌风。倘遣成膏泽，从兹遍大空。
月峰禅室掩，幽磬静昏氛。思入空门妙，声从觉路闻。泠泠满虚壑，杳杳出寒云。天籁疑难辨，霜钟谁可分。偶来游法界，便欲谢人群。竟夕听真响，尘心自解纷。
禁门留骑吹，内省正衣冠。稍辨旂常色，尚闻钟漏残。九天炉气煖，六月玉声寒。宿雾开霞观，晨光泛露盘。致君期反朴，求友得如兰。政自同归理，言成共不刊。准绳临百度，领袖映千官。卧鼓流沙静，飞航涨海安。尽规詶主意，偕赋代交欢。雅韵人间满，多惭窃和难。
圣朝思纪律，宪府得中贤。指顾风行地，仪形月丽天。不仁恒自远，为政复何先。虚室唯生白，闲情却草玄。迎霜红叶早，过雨碧苔鲜。鱼乐翻秋水，乌声隔暮烟。旧游多绝席，感物遂成篇。更许穷荒谷，追歌白雪前。
迢递天上直，寂寞丘中琴。忆尔山水韵，起予仁智心。凝情在正始，超想疏烦襟。凉生子夜后，月照禁垣深。远风霭兰气，微露清桐阴。方袭缁衣庆，永奉南薰吟。
结构池梁上，登临日几回。晴空交密叶，阴岸积苍苔。爽气中央满，清风四面来。振衣生羽翰，高枕出尘埃。齐物鱼何乐，忘机鸟不猜。闲销炎昼静，选胜火云开。僻远宜孱性，优游赖废材。愿为长泛梗，莫作重然灰。守道穷非过，先时动是灾。寄言徐孺子，宾榻旦徘徊。
零桂佳山水，荥阳旧自同。经途看不暇，遇境说难穷。叠嶂青时合，澄湘漫处空。舟移明镜里，路入画屏中。岩壑千家接，松萝一径通。渔烟生缥缈，犬吠隔笼葱。戏鸟留馀翠，幽花吝晚红。光翻沙濑日，香散橘园风。信美非吾土，分忧属贱躬。守愚资地僻，恤隐望年丰。且保心能静，那求政必工。课终如免戾，归养洛城东。
筑坛登上将，膝席委前筹。虏灭南侵迹，朝分北顾忧。抗旌回广漠，抚剑动旄头。坐见黄云暮，行看白草秋。山横旧秦塞，河绕古灵州。戍守如无事，惟应猎骑游。
至宝诚难得，潜光在浊流。深沈当处晦，皎洁庶来求。缀履将还用，褰裳必更收。蚌胎应自别，鱼目岂能俦。日彩逢高鉴，星光讵暗投。不因今日取，泥滓出无由。
路行三蜀尽，身及一阳生。赖有残灯火，相依坐到明。
社后辞巢燕，霜前别蒂蓬。愿为蝴蝶梦，飞去觅关中。
行春潘令至，勤恤戴星光。为政宵忘寝，临人俗冀康。晓花迎径发，新蕊满城香。秀色沾轻露，鲜辉丽早阳。津桥见来往，空雾拂衣裳。桃李今无数，从兹愿比方。
边树正参差，新莺复陆离。娇非胡俗变，啼是汉音移。绣羽花间覆，繁声风外吹。人言曾不辨，鸟语却相知。出谷情何寄，迁乔义取斯。今朝乡陌伴，几处坐高枝。
礼圣来群彦，观光在此时。闻歌音乍远，合乐和还迟。调朗能谐竹，声微又契丝。轻泠流簨簴，缭绕动缨緌。九变将随节，三终必尽仪。国风由是正，王化自雍熙。
俘囚经万里，憔悴度三春。发改河阳鬓，衣馀京洛尘。钟仪悲去楚，随会泣留秦。既谢平吴利，终成失路人。
悟了长生理，秋莲处处开。金童登锦帐，玉女下香阶。虎啸天魂住，龙吟地魄来。有人明此道，立使返婴孩。
姹女住南方，身边产太阳。蟾宫烹玉液，坎户炼琼浆。过去神仙饵，今来到我尝。一杯延万纪，物外任翱翔。
顿悟黄芽理，阴阳禀自然。乾坤炉里炼，日月鼎中煎。木产长生汞，金烹续命铅。世人明此道，立便返童颜。
宇宙产黄芽，经炉煅作砂。阴阳烹五彩，水火炼三花。鼎内龙降虎，壶中龟遣蛇。功成归物外，自在乐烟霞。
要觅长生路，除非认本元。都来一味药，刚道数千般。丹鼎烹成汞，炉中炼就铅。依时服一粒，白日上冲天。
姹女住瑶台，仙花满地开。金苗从此出，玉蕊自天来。凤舞长生曲，鸾歌续命杯。有人明此道，海变已千回。
古往诸仙子，根元占甲庚。水中闻虎啸，火里见龙行。进退穷三候，相吞用八纮。冲天功行满，寒暑不能争。
我悟长生理，太阳伏太阴。离宫生白玉，坎户产黄金。要主君臣义，须存子母心。九重神室内，虎啸与龙吟。
灵丹产太虚，九转入重炉。浴就红莲颗，烧成白玉珠。水中铅一两，火内汞三铢。吃了瑶台宝，升天任海枯。
姹女住离宫，身边产雌雄。炉中七返毕，鼎内九还终。悟了鱼投水，迷因鸟在笼。耄年服一粒，立地变冲童。
盗得乾坤祖，阴阳是本宗。天魂生白虎，地魄产青龙。运宝泥丸在，搬精入上宫。有人明此法，万载貌如童。
要觅金丹理，根元不易逢。三才七返足，四象九还终。浴就微微白，烧成渐渐红。一丸延万纪，物外去冲冲。
个个觅长生，根元不易寻。要贪天上宝，须去世间琛。炼就水中火，烧成阳内阴。祖师亲有语，一味水中金。
万物皆生土，如人得本元。青龙精是汞，白虎水为铅。悟者子投母，迷应地是天。将来物外客，个个补丹田。
二十四神清，三千功行成。寒云连地转，圣日满天明。玉子偏宜种，金田岂在耕。此中真妙理，谁道不长生。
妙妙妙中妙，玄玄玄更玄。动言俱演道，语默尽神仙。在掌如珠异，当空似月圆。他时功满后，直入大罗天。
落魄薛高士，年高无白髭。云中闲卧石，山里冷寻碑。誇我饮大酒，嫌人说小诗。不知甚么汉，一任辈流嗤。
密室静存神，阴阳重一斤。炼成离女液，咽尽坎男津。渐变逍遥体，超然自在身。更休功业满，旌鹤引朝真。
通道复通玄，名留四海传。交亲一拄杖，活计两空拳。要果逡巡种，思茶逐旋煎。岂知来混世，不久却回天。
少饮欺心酒，休贪不义财。福因慈善得，祸向巧奸来。
宫门一闲入，临水凭栏立。无人知我来，朱顶鹤声急。
昔日曾游此，如今九十春。红尘多少客，谁是识余人。
兵火逾风疾，才西已及东。苍翁灾海内，赤子哭途中。城阙兼旬闭，邮书彻旦通。不知调国者，何以慰时匆？
乍入新安境，溪山觉可褒。赁房安餐具，扫榻卸行绦。明识离乡贱，强言避世高。君听涂上客，多半说弓刀。
小园春色丽，花发两三株。露笋抽泥立，风兰狎石铺。教儿棋正歇，得客酒重沽。意绪浑如此，诗肠老未枯。
探幽过小涧，夕照未全阴。倚杖娱閒睫，闻钟寄远心。竹光浮古趣，松籁卷寒音。城衲烹茶出，先供座佛歆。
寂剪茅檐外，溪流曲似绳。飞蜓低复仰，啼鸟断还仍。麦秀香联亩，麻高影障塍。老夫无病痛，长此乐清礽。
天开悬宝镜，皓魄满栏杆。君自千秋照，人谁百岁看。夜香金鼎烬，春酒玉壶乾。吾意方萧索，怀兹愈不安。
夏来田久旱，秋雨偶然并。岚影经眸幻，檐声滴耳清。幽花开小艳，惫黍转馀精。还望潢池上，萧然洗甲兵。
吾亦陶彭泽，从来懒折腰。焚香怀落落，对酒意嚣嚣。世态云多幻，人情雪易消。最佳猿共鹤，閒里日相邀。
入境闻鸡犬，悠悠古趣遐。红边花落瓣，绿际茗舒芽。深壑和烟窈，清溪避石斜。他时须结伴，松底泛流霞。
一年惟腊在，忽忽又将央。雪重庭枝折，风轻径蕊香。感时空有恨，留岁竟无方。老矣当樽客，他乡作故乡。
碧天连野色，微雨湿蒿藜。鸟影松间没，蝉声柳外嘶。寺僧张远盖，田父把轻犁。逸趣纷纷入，都堪作画题。
白屋烟霞内，花期了不愆。邱山情更好，泉石盟须坚。绿树当檐里，红藤倚壁牵。主人閒处立，有客笑扶肩。
弟贫居歙县，兄老住丰溪。大被身分寝，长绳足共羁。幅云横断岭，钩月照斜溪。安得源源过，陶然乐黍鸡。
结伴居山寺，超然见白云。境閒堪问道，客雅好论文。坐石惟看奕，行田或课耘。夜来尘俗语，不向梦中闻。
最爱横溪曲，横流一树梅。藏根惟爱石，落瓣不沾埃。腊里孤清节，春间创辟材。调羹还有藉，青子百千枚。
竹里荆扉掩，村前万物幽。飞虫抟涧舞，鸣鹊抱巢修。川上渔歌断，坡前牧课休。淡烟随杖履，吾意自悠悠。
古井无渊源，千秋自涵养。日暮汲人来，洞然发清响。
横流架石梁，刻作永丰字。好渡杖藜翁，逍遥谓农事。
荷锄田泽畔，垂手引模糊。陷溺今方众，君还有意无？
怪石裹苔钱，高耸百馀尺。我至辄呼名，依稀点危额。
烈烈西风里，蓬芜一扫空。虽留生意在，已废半年功。
短篱偎曲径，风雨困秋曦。竞惜芙蓉冷，何知更有伊。
可怜楚破息，肠断息夫人。仍为泉下骨，不作楚王嫔。楚王宠莫盛，息君情更亲。情亲怨生别，一朝俱杀身。
芙蓉秦地沼，卢橘汉家园。谷转斜盘径，川回曲抱原。风来花自舞，春入鸟能言。侍宴瑶池夕，归途笳吹繁。
高岭逼星河，乘舆此日过。野含时雨润，山杂夏云多。睿藻光岩穴，宸襟洽薜萝。悠然小天下，归路满笙歌。
凤刹侵云半，虹旌倚日边。散花多宝塔，张乐布金田。时菊芳仙酝，秋兰动睿篇。香街稍欲晚，清跸扈归天。
闰月再重阳，仙舆历宝坊。帝歌云稍白，御酒菊犹黄。风铎喧行漏，天花拂舞行。豫游多景福，梵宇日生光。
北阙层城峻，西宫复道悬。乘舆历万户，置酒望三川。花柳含丹日，山河入绮筵。欲知陪赏处，空外有飞烟。
广乐张前殿，重裘感圣心。砌蓂霜月尽，庭树雪云深。旧渥骖宸御，慈恩忝翰林。微臣一何幸，再得听瑶琴。
绀宇横天室，回銮指帝休。曙阴迎日尽，春气抱岩流。空乐繁行漏，香烟薄綵斿。玉膏从此泛，仙驭接浮丘。
暂幸珠筵地，俱怜石濑清。泛流张翠幕，拂迥挂红旌。雅曲龙调管，芳樽蚁汎觥。陪欢玉座晚，复得听金声。
复道开行殿，钩陈列禁兵。和风吹鼓角，佳气动旗旌。后骑回天苑，前山入御营。万方俱下拜，相与乐升平。
翼翼高旌转，锵锵凤辇飞。尘销清跸路，云湿从臣衣。白羽摇丹壑，天营逼翠微。芳声耀今古，四海警宸威。
水府沦幽壑，星轺下紫微。鸟惊司仆驭，花落侍臣衣。芳树摇春晚，晴云绕座飞。淮王正留客，不醉莫言归。
仙媛乘龙日，天孙捧雁来。可怜桃李树，更绕凤皇台。烛照香车入，花临宝扇开。莫令银箭晓，为尽合欢杯。
直事披三省，重关闭七门。广庭怜雪净，深屋喜炉温。月幌花虚馥，风窗竹暗喧。东山白云意，兹夕寄琴尊。
梵宇出三天，登临望八川。开襟坐霄汉，挥手拂云烟。函谷青山外，昆池落日边。东京杨柳陌，少别已经年。
宦游非吏隐，心事好幽偏。考室先依地，为农且用天。辋川朝伐木，蓝水暮浇田。独与秦山老，相欢春酒前。
今日游何处，春泉洗药归。悠然紫芝曲，昼掩白云扉。鱼乐偏寻藻，人闲屡采薇。丘中无俗事，身世两相违。
公子正邀欢，林亭春未兰。攀岩践苔易，迷路出花难。窗覆垂杨煖，阶侵瀑水寒。帝城归路直，留兴接鹓鸾。
薄暮曲江头，仁祠暂可留。山形无隐霁，野色遍呈秋。荷覆香泉密，藤缘宝树幽。平生厌尘事，过此忽悠悠。
远方来下客，輶轩摄使臣。弄琴宜在夜，倾酒贵逢春。驷马留孤馆，双鱼赠故人。明朝散云雨，遥仰德为邻。
卧来生白发，览镜忽成丝。远愧餐霞子，童颜且自持。旧游惜疏旷，微尚日磷缁。不寄西山药，何由东海期。
入卫期之子，吁嗟不少留。情人去何处？淇水日悠悠。恒碣青云断，衡漳白露秋。知君心许国，不是爱封侯。
二百四十载，海内何纷纷。六国兵同合，七雄势未分。从成拒秦帝，策决问苏君。鸡鸣将狗盗，论德不论勋。
闻道云中使，乘骢往复还。河兵守阳月，塞虏失阴山。拜职尝随骠，铭功不让班。旋闻受降日，歌舞入萧关。
风驭忽泠然，云台路几千。蜀门峰势断，巴字水形连。人隔壶中地，龙游洞里天。赠言回驭日，图画彼山川。
颍郡水东流，荀陈兄弟游。偏伤兹日远，独向聚星州。河润在明德，人康非外求。当闻力为政，遥慰我心愁。
饯子西南望，烟绵剑道微。桥寒金雁落，林曙碧鸡飞。职拜舆方远，仙成履会归。定知和氏璧，遥掩玉轮辉。
柳变曲江头，送君函谷游。弄琴宽别意，酌醴醉春愁。恋本亦何极，赠言微所求。莫令金谷水，不入故园流。
行李恋庭闱，乘轺振綵衣。南登指吴服，北走出秦畿。去国夏云断，还乡秋雁飞。旋闻郡计入，更有使臣归。
别驾促严程，离筵多故情。交深季作友，义重伯为兄。镇静移吴俗，风流在汉京。会看陈仲举，从此拜公卿。
弦歌试宰日，城阙赏心违。北谢苍龙去，南随黄鹄飞。夏云海中出，吴山江上微。氓谣岂云远，从此庆缁衣。
帝忧河朔郡，南发海陵仓。坐叹青春别，逶迤碧水长。饮冰朝受命，衣锦昼还乡。为问东山桂，无人何自芳。
同气有三人，分飞在此晨。西驰巴岭徼，东去洛阳滨。强饮离前酒，终伤别后神。谁怜散花萼，独赴日南春。
汉广不分天，舟移杳若仙。秋虹映晚日，江鹤弄晴烟。积水浮冠盖，遥风逐管弦。嬉游不可极，留恨此山川。
五岭恓惶客，三湘憔悴颜。况复秋雨霁，表里见衡山。路逐鹏南转，心依雁北还。唯馀望乡泪，更染竹成斑。
越岭千重合，蛮溪十里斜。竹迷樵子径，萍匝钓人家。林暗交枫叶，园香覆橘花。谁怜在荒外，孤赏足云霞。
南国无霜霰，连年见物华。青林暗换叶，红橤续开花。春去闻山鸟，秋来见海槎。流芳虽可悦，会自泣长沙。
倚棹望兹川，销魂独黯然。乡连江北树，云断日南天。剑别龙初没，书成雁不传。离舟意无限，催渡复催年。
影殿临丹壑，香台隐翠霞。巢飞衔象鸟，砌蹋雨空花。宝铎摇初霁，金池映晚沙。莫愁归路远，门外有三车。
香岫悬金刹，飞泉届石门。空山唯习静，中夜寂无喧。说法初闻鸟，看心欲定猿。寥寥隔尘市，何异武陵源。
城边问官使，早晚发西京？来日河桥柳，春条几寸生？昆池水合渌，御苑草应青？缓缓从头说，教人眼暂明。
合浦途未极，端溪行暂临。泪来空泣脸，愁至不知心。客醉山月静，猿啼江树深。明朝共分手，之子爱千金。
旧交此零落，雨泣访遗尘。剑几传好事，池台伤故人。国香兰已歇，里树橘犹新。不见吴中隐，空馀江海滨。
贵藩尧母族，外戚汉家亲。业重兴王际，功高复辟辰。爱贤唯报国，乐善不防身。今日衣冠送，空伤置醴人。
金精何日闭，玉匣此时开。东望连吾子，南瞻近帝台。地形龟食报，坟土燕衔来。可叹虞歌夕，纷纷骑吹回。
像设千年在，平生万事违。綵旌翻葆吹，圭翣奠灵衣。垄日寒无影，郊云冻不飞。君王留此地，驷马欲何归。
同盟会五月，归葬出三条。日惨咸阳树，天寒渭水桥。稍看朱鹭转，尚识紫骝骄。寂寂泉台恨，从兹罢玉箫。
邦家锡宠光，存没贵忠良。遂裂山河地，追尊父子王。人悲槐里月，马踏槿原霜。别向天京北，悠悠此路长。
树羽迎朝日，撞钟望早霞。故人悲宿草，中使惨晨笳。气有冲天剑，星无犯斗槎。唯馀孔公宅，长接鲁王家。
韦门旌旧德，班氏业前书。谪去因丞相，归来为倢伃。周原乌相冢，越岭雁随车。冥漠辞昭代，空怜赋子虚。
绿车随帝子，青琐翊宸机。昔枉朝歌骑，今虚夕拜闱。柳河悽挽曲，薤露湿灵衣。一厝穷泉闭，双鸾遂不飞。
有卉秘神仙，君臣有礼焉。忻当苦口喻，不畏入肠偏。扁鹊功成日，神农定品年。丹成如可待，鸡犬自闻天。
驻想持金错，居然作管灰。绮罗纤手制，桃李向春开。拾藻蜂初泊，衔花鸟未回。不言将巧笑，翻逐美人来。
传道仙星媛，年年会水隅。停梭借蟋蟀，留巧付蜘蛛。去昼从云请，归轮伫日输。莫言相见阔，天上日应殊。
晦节高楼望，山川一半春。意随蓂叶尽，愁共柳条新。投刺登龙日，开怀纳鸟晨。兀然心似醉，不觉有吾身。
江畔鸬鹚鸟，迎霜处处飞。北看疑是雁，南客更思归。岭上行人绝，关中音信稀。故园今夜里，应为捣寒衣。
那有唐年客，青山独闭门。云泉一少事，琴史皆忘喧。在浚人犹絷，迁乔友未言。不知幽谷草，何意老王孙？
日给当轮满，星郎伏奏旋。犹纡起草思，更有落花篇。气与香衣杂，光侵画壁然。徒闻赋君子，无以和神仙。
京镇周天险，东南作北关。埭横江曲路，戍入海中山。望越心初切，思秦鬓已斑。空怜上林雁，朝夕待春还。
西施旧石在，苔藓日于滋。几处沾妆污，何年灭履綦？岸花羞慢脸，波月敩嚬眉。君将花月好，来比浣纱时。
一朝承凯泽，万里别荒陬。去国云南滞，还乡水北流。泪迎今日喜，梦换昨宵愁。自向归魂说，炎方不可留。
晓泊钱塘渚，开帘远望通。海云张野暗，山火彻江红。客泪常思北，边愁欲尽东。从来梦兄弟，未似昨宵中。
君门九重闭，中有天泉池。可怜双白鹤，飞下碧松枝。吹楼多清管，鸣舞共差池。常欲万里去，怀恩终在斯。
家住嵩山下，好采旧山薇。自省游泉石，何曾不夜归。
愿与道林近，在意逍遥篇。自有灵佳寺，何用沃洲禅。
落花双树积，芳草一庭春。玩之堪兴异，何必见幽人。
晚入应真理，经行尚未回。房中无俗物，林下有青苔。
出游杳何处，迟回伊洛间。归寝忽成梦，宛在嵩丘山。
凤飞楼伎绝，鸾死镜台空。独怜脂粉气，犹著舞衣中。
河伯怜娇态，冯夷要姝妓。寄言游戏人，莫弄黄河水。
昔日河阳县，氛氲香气多。曹娘娇态尽，春树不堪过。
北关怜翠幕，不是厌朱楼。故来呈燕颔，报道欲封侯。
粉壁图仙鹤，昂藏真气多。鶱飞竟不去，当是恋恩波。
歌舞须连夜，神仙莫放归。参差随暮雨，前路湿人衣。
还以金屋贵，留兹宝席尊。江凫啸风雨，山鬼泣朝昏。
受脤清边服，乘骢历塞尘。当闻汉雪耻，羞共虏和亲。
梦泽三秋日，苍梧一片云。还将鹓鹭羽，重入鹧鸪群。
象物行周礼，衣冠集汉都。谁怜事虞舜，下里泣苍梧。
鸾死铅妆歇，人亡锦字空。悲端若能减，渭水亦应穷。
亭寒照苦月，陇暗积愁云。今日山门树，何处有将军。
树闲烟不破，溪静鹭忘飞。更爱幽奇处，斜阳艳翠微。
洛水多清泚，崧高有白云。圣朝容隐逸，时得咏南熏。
王氏贵先宗，衡门栖道风。传心晤有物，秉化游无穷。学奥九流异，机玄三语同。书乃墨场绝，文称词伯雄。白屋藩魏主，苍生期谢公。一祗贤良诏，遂谒承明宫。补衮望奚塞，尊儒位未充。罢官七门里，归老一丘中。尝忝长者辙，微言私谓通。我行会稽郡，路出广陵东。物在人已矣，都疑淮海空。
春豫灵池会，沧波帐殿开。舟淩石鲸度，槎拂斗牛回。节晦蓂全落，春迟柳暗催。象溟看浴景，烧劫辨沈灰。镐饮周文乐，汾歌汉武才。不愁明月尽，自有夜珠来。
香刹中天起，宸游满路辉。乘龙太子去，驾象法王归。殿饰金人影，窗摇玉女扉。稍迷新草木，遍识旧庭闱。水入禅心定，云从宝思飞。欲知皇劫远，初拂六铢衣。
六飞回玉辇，双树谒金仙。瑞鸟呈书字，神龙吐浴泉。净心遥證果，睿想独超禅。塔涌香花地，山围日月天。梵音迎漏彻，空乐倚云悬。今日登仁寿，长看法镜圆。
梵筵光圣邸，游豫览宏规。不改灵光殿，因开功德池。莲生新步叶，桂长昔攀枝。涌塔庭中见，飞楼海上移。闻韶三月幸，观象七星危。欲识龙归处，朝朝云气随。
清跸喧黄道，乘舆降紫宸。霜戈凝晓日，云管发阳春。台古全疑汉，林馀半识秦。宴酣诗布泽，节改令行仁。昔恃山河险，今依道德淳。多惭献嘉颂，空累属车尘。
汉王未息战，萧相乃营宫。壮丽一朝尽，威灵千载空。皇明怅前迹，置酒宴群公。寒轻綵仗外，春发幔城中。乐思回斜日，歌词继大风。今朝天子贵，不假叔孙通。登高省时物，怀古发宸聪。钟连长乐处，台识未央中。
枢掖调梅暇，林园艺槿初。入朝荣剑履，退食偶琴书。地隐东岩室，天回北斗车。旌门临䆗窱，辇道属扶疏。云罕明丹壑，霜笳彻紫虚。水疑投石处，溪似钓璜馀。帝泽颁卮酒，人欢颂里闾。一承黄竹咏，长奉白茅居。
御路回中岳，天营接下都。百灵无后至，万国竞前驱。文卫严清跸，幽仙读宝符。贝花明汉果，芝草入尧厨。济济衣冠会，喧喧夷夏俱。宗禋仰神理，刊木望川途。抚己贫非病，时来本不愚。愿陪丹凤辇，率舞白云衢。
英藩筑外馆，爱主出王宫。宾至星槎落，仙来月宇空。玳梁翻贺燕，金埒倚晴虹。箫奏秦台里，书开鲁壁中。短歌能驻日，艳舞欲娇风。闻有淹留处，山阿满桂丛。
潘园枕郊郭，爱客坐相求。尊酒东城外，骖騑南陌头。池平分洛水，林缺见嵩丘。暗竹侵山径，垂杨拂妓楼。彩云歌处断，迟日舞前留。此地何年别，兰芳空自幽。
清论满朝阳，高才拜夕郎。还从避马路，来接珥貂行。宠就黄扉日，威回白简霜。柏台迁鸟茂，兰署得人芳。禁静钟初彻，更疏漏渐长。晓河低武库，流火度文昌。寓直恩徽重，乘秋藻翰扬。暗投空欲报，下调不成章。
相庭贻庆远，才子拜郎初。起草徯仙阁，焚香卧直庐。更深河欲断，节劲柳偏疏。气耿凌云笔，心摇待漏车。叨荣厕俦侣，省己恧空虚。徒裴阳春和，难参丽曲馀。
镇吴称奥里，试剧仰通才。近挹人披雾，遥闻境震雷。一朝逢解榻，累日共衔杯。连辔登山尽，浮舟望海回。以予惭拙宦，期子遇良媒。赠曲南凫断，征途北雁催。更怜江上月，还入镜中开。
香阁临清汉，丹梯隐翠微。林篁天际密，人世谷中违。苔石衔仙洞，莲舟泊钓矶。山云浮栋起，江雨入庭飞。信美虽南国，严程限北归。幽寻不可再，留步惜芳菲。
宋公爰创宅，庾氏更诛茅。间出人三秀，平临楚四郊。汉臣来绛节，荆牧动金铙。尊溢宜城酒，笙裁曲沃匏。露荷秋变节，风柳夕鸣梢。一散阳台雨，方随越鸟巢。
铉府诞英规，公才天下知。谓乘羔雁族，继入凤皇池。赤县求人隐，青门起路岐。翟回车少别，凫化舄遥驰。神哭周南境，童歌渭北垂。贤哉荀奉倩，衮职伫来仪。
借问梁山道，嵚岑几万重。遥州刀作字，绝壁剑为峰。惜别路穷此，留欢意不从。忧来生白发，时晚爱青松。勿以西南远，夷歌寝盛容。台阶有高位，宁复久临邛。
停午出滩险，轻舟容易前。峰攒入云树，崖喷落江泉。巨石潜山怪，深篁隐洞仙。鸟游溪寂寂，猿啸岭娟娟。挥袂日凡几，我行途已千。暝投苍梧郡，愁枕白云眠。
孤舟泛盈盈，江流日纵横。夜杂蛟螭寝，晨披瘴疠行。潭蒸水沫起，山热火云生。猿躩时能啸，鸢飞莫敢鸣。海穷南徼尽，乡远北魂惊。泣向文身国，悲看凿齿氓。地偏多育蛊，风恶好相鲸。余本岩栖客，悠哉慕玉京。厚恩尝愿答，薄宦不祈成。违隐乖求志，披荒为近名。镜愁玄发改，心负紫芝荣。运启中兴历，时逢外域清。祗应保忠信，延促付神明。
虞世巡百越，相传葬九疑。精灵游此地，祠树日光辉。禋祭忽群望，丹青图二妃。神来兽率舞，仙去凤还飞。日暝山气落，江空潭霭微。帝乡三万里，乘彼白云归。
江上粤王台，登高望几回。南溟天外合，北户日边开。地湿烟尝起，山晴雨半来。冬花采卢橘，夏果摘杨梅。迹类虞翻枉，人非贾谊才。归心不可见，白发重相催。
释事怀三隐，清襟谒四禅。江鸣潮未落，林晓日初悬。宝叶交香雨，金沙吐细泉。望谐舟客趣，思发海人烟。顾枥仍留马，乘杯久弃船。未忧龟负岳，且识鸟耘田。理契都无象，心冥不寄筌。安期庶可揖，天地得齐年。
高岫拟耆阇，真乘引妙车。空中结楼殿，意表出云霞。后果缠三足，前因感六牙。宴林薰宝树，水溜滴金沙。寒谷梅犹浅，温庭橘未华。台香红药乱，塔影绿篁遮。果渐轮王族，缘超梵帝家。晨行踏忍草，夜诵得灵花。江郡将何匹，天都亦未加。朝来沿泛所，应是逐仙槎。
宿帆震泽口，晓渡松江濆。棹发鱼龙气，舟冲鸿雁群。寒潮顿觉满，暗浦稍将分。气出海生日，光清湖起云。水乡尽天卫，叹息为吴君。谋士伏剑死，至今悲所闻。
夏王乘四载，兹地发金符。峻命终不易，报功畴敢渝。先驱总昌会，后至伏灵诛。玉帛空天下，衣冠照海隅。旋闻厌黄屋，更道出苍梧。林表祠转茂，山阿井讵枯。舟迁龙负壑，田变鸟芸芜。旧物森如在，天威肃未殊。玄夷届瑶席，玉女侍清都。奕奕扃闱邃，轩轩杖卫趋。气青连曙海，云白洗春湖。猿啸有时答，禽言常自呼。灵歆异蒸糈，至乐匪笙竽。茅殿今文袭，梅梁古制无。运遥日崇丽，业盛答昭苏。伊昔力云尽，而今功尚敷。揆材非美箭，精享愧生刍。郡职昧为理，邦空宁自诬。下车霰已积，摄事露行濡。人隐冀多祐，曷唯沾薄躯。
禹穴今朝到，邪溪此路通。著书闻太史，鍊药有仙翁。鹤往笼犹挂，龙飞剑已空。石帆摇海上，天镜落湖中。水低寒云白，山边坠叶红。归舟何虑晚，日暮使樵风。
维舟探静域，作礼事尊经。投迹一萧散，为心自杳冥。龛依大禹穴，楼倚少微星。沓嶂围兰若，回溪抱竹庭。觉花涂砌白，甘露洗山青。雁塔鶱金地，虹桥转翠屏。人天宵现景，神鬼昼潜形。理胜常虚寂，缘空自感灵。入禅从鸽绕，说法有龙听。劫累终期灭，尘躬且未宁。摇摇不安寐，待月咏岩扃。
炎徼行应尽，回瞻乡路遥。珠厓天外郡，铜柱海南标。日夜清明少，春冬雾雨饶。身经大火热，颜入瘴江消。触影含沙怒，逢人女草摇。露浓看菌湿，风飓觉船飘。直禦魑将魅，宁论鸱与鸮。虞翻思报国，许靖愿归朝。绿树秦京道，青云洛水桥。故园长在目，魂去不须招。
传闻峡山好，旭日棹前沂。雨色摇丹嶂，泉声聒翠微。两岩天作带，万壑树披衣。秋菊迎霜序，春藤碍日辉。翳潭花似织，缘岭竹成围。寂历环沙浦，葱茏转石圻。露馀江未热，风落瘴初稀。猿饮排虚上，禽惊掠水飞。榜童夷唱合，樵女越吟归。良候斯为美，边愁自有违。谁言望乡国，流涕失芳菲。
问我将何去，清晨溯越溪。翠微县宿雨，丹壑饮晴霓。树影捎云密，藤阴覆水低。潮回出浦驶，洲转望乡迷。人意长怀北，江行日向西。破颜看鹊喜，拭泪听猿啼。骨肉初分爱，亲朋忽解携。路遥魂欲断，身辱理能齐。畴日三山意，于兹万绪暌。金陵有仙馆，即事寻丹梯。
朝英退食回，追兴洛城隈。山瞻二室近，水自陆浑来。小径藤间入，高窗竹上开。砌花连菡萏，溪柳覆莓苔。舞席归云断，歌筵薄景催。可怜郊野际，长有故人杯。
我望风烟接，君行霰雪飞。园亭若有送，杨柳最依依。
丞相邦之重，非贤谅不居。老臣慵且惫，何德以当诸。厚秩先为忝，崇班复此除。太常陈礼乐，中掖降簪裾。圣酒山河润，仙文象纬舒。冒恩怀宠锡，陈力省空虚。郭隗惭无骏，冯谖愧有鱼。不知周勃者，荣幸定何如。
侍饮终酺会，承恩续胜游。戴天惟庆幸，选地即殊尤。北向祗双阙，南临赏一丘。曲江新溜暖，上苑杂花稠。亹亹韶弦屡，戋戋贲帛周。醉归填畛陌，荣耀接轩裘。
帝道薄存兵，王师尚有征。是关司马法，爰命总戎行。画阃崇威信，分麾盛宠荣。聚观方结辙，出祖遂倾城。圣酒江河润，天词象纬明。德风边草偃，胜气朔云平。宰国推良器，为军挹壮声。至和常得体，不战即亡精。以智泉宁竭，其徐海自清。迟还庙堂坐，赠别故人情。
秦地雄西夏，并州近北胡。禹行山启路，舜在邑为都。忽视寒暄隔，深思险易殊。四时宗伯叙，六义宰臣铺。徵作宫常应，星环日每纡。盛哉逢道合，良以致亨衢。
牵牛遥映水，织女正当车。星桥通汉使，机石逐仙槎。隔河相望近，经秋离别赊。秋将今夕恨，复看明年花。
生代日何短，徂迁岁欲期。始闻春鸟思，溘见凉云滋。皎皎河汉匹，三秋会有期。嗟嗟瑟琴偶，一去无还时。晴壁看遗挂，虚檐想步綦。流芳行处歇，空色梦中疑。昔有秦嘉赠，今为潘岳诗。百忧人自老，玄发新成丝。
紫气朝明主，丹丘送老臣。谁知探穴处，更有散金人。陌上神仙日，城东梅柳春。遥知归隐处，烟浪隔嚣尘。
汉上登飞幰，荆南历旧居。已尝临砌橘，更睹跃池鱼。盛德继微渺，深衷能卷舒。义申蓬阁际，情切庙堂初。郡挹文章美，人怀燮理馀。皇恩傥照亮，岂厌承明庐。
举棹乘春水，归山抚岁华。碧潭宵见月，红树晚开花。肃穆轻风度，依微隐径斜。危亭暗松石，幽涧落云霞。思鸟吟高树，游鱼戏浅沙。安知馀兴尽，相望紫烟赊。
梵宇开金地，香龛凿铁围。影中群象动，空里众灵飞。檐牖笼朱旭，房廊挹翠微。瑞莲生佛步，瑶树挂天衣。邀福功虽在，兴王代久非。谁知云朔外，更睹化胡归。
涛来势转雄，猎猎驾长风。雷震云霓里，山飞霜雪中。激流起平地，吹涝上侵空。翕辟乾坤异，盈虚日月同。艅艎从陆起，洲浦隔阡通。跳沫喷岩翠，翻波带景红。怒湍初抵北，却浪复归东。寂听堪增勇，晴看自发蒙。伍生传或谬，枚叟说难穷。来信应无已，申威亦匪躬。冲腾如决胜，回合似相攻。委质任平视，谁能涯始终。
玳瑁秦筝里，声声怨别离。只缘多苦调，欲奏泪还垂。妾意如弦直，君心学柱移。暂时停不弄，音调早参差。
凤阙韶光遍，龙池草色匀。烟波全让绿，堤柳不争新。翻叶迎红日，飘香借白蘋。幽姿偏占暮，芳意欲留春。已胜生金埒，长思藉玉轮。翠华如见幸，正好及兹辰。
垂衣临八极，肃穆四门通。自是无为化，非关辅弼功。修文招隐伏，尚武殄妖凶。德炳韶光炽，恩沾雨露浓。衣冠陪御宴，礼乐盛朝宗。万寿称觞举，千年信一同。
端拱承休命，时清荷圣皇。四聪闻受谏，五服远朝王。景媚莺初啭，春残日更长。命筵多济济，盛乐复锵锵。酆镐谁将敌，横汾未可方。愿齐山岳寿，祉福永无疆。
手持黄鹤来，脚踏金牛背。尘世无人知，白云久相待。
一花三百朵，含笑向春风。明年三月里，朵朵断肠红。
劳劳玉齿寒，似迸岩泉急。有时中夜坐，阶前神鬼泣。
觅事撮巅拗，勾当须教了。傥若有阙疑，禁君直到老。
初闻如自解，及见胜初闻。两鬓堆残雪，一身披断云。道应齐古佛，高不揖吾君。稽首清凉月，萧然万象分。
宝台耸天外，玉辇步云端。日丽重阳景，风摇季月寒。梵堂遥集雁，帝乐近翔鸾。愿献延龄酒，长承湛露欢。
苍茫南塞地，明媚上春时。目极伤千里，怀君不自持。征车别岐路，斜日下崦嵫。一叹轺轩阻，悠悠即所思。
当官接闲暇，暂得归林泉。百里路不宿，两乡山复连。夜深露湿簟，月出风惊蝉。且尽主人酒，为君从醉眠。
西风传戍鼓，南望见前军。沙碛人愁月，山城犬吠云。别家逢逼岁，出塞独离群。发到阳关白，书今远报君。
西行殊未已，东望何时还。终日风与雪，连天沙复山。二年领公事，两度过阳关。相忆不可见，别来头已斑。
田中开白室，林下闭玄关。卷迹人方处，无心云自闲。竹深喧暮鸟，花缺露春山。胜事那能说，王孙去未还。
官舍临江口，滩声人惯闻。水烟晴吐月，山火夜烧云。且欲寻方士，无心恋使君。异乡何可住，况复久离群。
西蜀方携手，南宫忆比肩。平生犹不浅，羁旅转相怜。山店云迎客，江村犬吠船。秋来取一醉，须待月光眠。
按节辞黄阁，登坛恋赤墀。衔恩期报主，授律远行师。野鹊迎金印，郊云拂画旗。叨陪幕中客，敢和出车诗。
公府日无事，吾徒只是闲。草根侵柱础，苔色上门关。饮砚时见鸟，卷帘晴对山。新诗吟未足，昨夜梦东还。
门柳叶已大，春花今复阑。鬓毛方二色，愁绪日千端。夫子屡新命，鄙夫仍旧官。相思难见面，时展尺书看。
玉垒天晴望，诸峰尽觉低。故园江树北，斜日巅云西。旷野看人小，长空共鸟齐。高山徒仰止，不得日攀跻。
近县多过客，似君诚亦稀。南楼取凉好，便送故人归。鸟向望中灭，雨侵晴处飞。应须乘月去，且为解征衣。
当年最称意，数子不如君。战胜时偏许，名高人共闻。半天城北雨，斜日灞西云。科斗皆成字，无令错古文。
双凫出未央，千里过河阳。马带新行色，衣闻旧御香。县花迎墨绶，关柳拂铜章。别后能为政，相思淇水长。
竹里过红桥，花间藉绿苗。池凉醒别酒，山翠拂行镳。凤去妆楼闭，凫飞叶县遥。不逢秦女在，何处听吹箫。
潘郎腰绶新，霅上县花春。山色低官舍，湖光映吏人。不须嫌邑小，莫即耻家贫。更作东征赋，知君有老亲。
一身从远使，万里向安西。汉月垂乡泪，胡沙费马蹄。寻河愁地尽，过碛觉天低。送子军中饮，家书醉里题。
西亭系五马，为送故人归。客舍草新出，关门花欲飞。到来逢岁酒，却去换春衣。吏部应相待，如君才调稀。
借问虎贲将，从军凡几年。杀人宝刀缺，走马貂裘穿。山雨醒别酒，关云迎渡船。谢君贤主将，岂忘轮台边。
忽闻骢马至，喜见故人来。欲语多时别，先愁计日回。山河宜晚眺，云雾待君开。为报乌台客，须怜白发催。
无计留君住，应须绊马蹄。红亭莫惜醉，白日眼看低。解带怜高柳，移床爱小溪。此来相见少，正事各东西。
夫子方寸里，秋天澄霁江。关西望第一，郡内政无双。狭室下珠箔，连宵倾玉缸。平明犹未醉，斜月隐书窗。
东郊未解围，忠义似君稀。误落胡尘里，能持汉节归。卷帘山对酒，上马雪沾衣。却向嫖姚幕，翩翩去若飞。
六月襄山道，三星汉水边。求凤应不远，去马剩须鞭。野店愁中雨，江城梦里蝉。襄阳多故事，为我访先贤。
一片他山石，巉巉映小池。绿窠攒剥藓，尖硕坐鸬鹚。水底看常倒，花边势欲欹。君心能不转，卿月岂相离。
相送欲狂歌，其如此别何。攀辕人共惜，解印日无多。仙掌云重见，关门路再过。双鱼莫不寄，县外是黄河。
斗柄欲东指，吾兄方北游。无媒谒明主，失计干诸侯。夜雪入穿履，朝霜凝敝裘。遥知客舍饮，醉里闻春鸠。
客舍见春草，忽闻思旧山。看君灞陵去，匹马成皋还。对酒风与雪，向家河复关。因悲宦游子，终岁无时闲。
夫子不自衒，世人知者稀。来倾阮氏酒，去着老莱衣。渭北草新出，关东花欲飞。楚王犹自惑，宋玉且将归。
献赋头欲白，还家衣已穿。羞过灞陵树，归种汶阳田。客舍少乡信，床头无酒钱。圣朝徒侧席，济上独遗贤。
尚书未出守，爱子向青州。一路通关树，孤城近海楼。怀中江橘熟，倚处戟门秋。更奉轻轩去，知君无客愁。
问吉转征鞍，安仁道姓潘。归期明主赐，别酒故人欢。珠箔障炉煖，孤裘耐腊寒。汝南遥倚望，蚤去及春盘。
看君尚少年，不第莫悽然。可即疲献赋，山村归种田。野花迎短褐，河柳拂长鞭。置酒聊相送，青门一醉眠。
迁客犹未老，圣朝今复归。一从襄阳住，几度梨花飞。世事了可见，怜君人亦稀。相逢贪醉卧，未得作春衣。
中郎凤一毛，世上独贤豪。弱冠已银印，出身唯宝刀。还家卿月迥，度陇将星高。幕下多相识，边书醉懒操。
青袍美少年，黄绶一神仙。微子城东面，梁王苑北边。桃花色似马，榆荚小于钱。单父闻相近，家书早为传。
饮酒俱未醉，一言聊赠君。功曹善为政，明主还应闻。夜宿剑门月，朝行巴水云。江城菊花发，满道香氛氲。
子真河朔尉，邑里带清漳。春草迎袍色，晴花拂绶香。青山入官舍，黄鸟度宫墙。若到铜台上，应怜魏寝荒。
蜀郡路漫漫，梁州过七盘。二人来信宿，一县醉衣冠。溪逼春衫冷，林交宴席寒。西南如喷酒，遥向雨中看。
何地堪相饯，南楼出万家。可怜高处送，远见故人车。野果新成子，庭槐欲作花。爱君兄弟好，书向颍中誇。
巴江秋月新，阁道发征轮。战胜真才子，名高动世人。工文能似舅，擢第去荣亲。十月天官待，应须早赴秦。
夫子思何速，世人皆叹奇。万言不加点，七步犹嫌迟。对酒落日后，还家飞雪时。北堂应久待，乡梦促征期。
足下复不第，家贫寻故人。且倾湘南酒，羞对关西尘。山店橘花发，江城枫叶新。若从巫峡过，应见楚王神。
时辈似君稀，青春战胜归。名登郤诜第，身着老莱衣。称意人皆羡，还家马若飞。一枝谁不折，棣萼独相辉。
程侯新出守，好日发行军。拜命时人羡，能官圣主闻。江楼黑塞雨，山郭冷秋云。竹马诸童子，朝朝待使君。
官柳叶尚小，长安春未浓。送君浔阳宰，把酒青门钟。水驿楚云冷，山城江树重。遥知南湖上，只对香炉峰。
虽不旧相识，知君丞相家。故园伊川上，夜梦方山花。种药畏春过，出关愁路赊。青门酒垆别，日暮东城鸦。
驷马映花枝，人人夹路窥。离心且莫问，春草自应知。不谓青云客，犹思紫禁时。别君能几日，看取鬓成丝。
去马疾如飞，看君战胜归。新登郤诜第，更著老莱衣。汉水行人少，巴山客舍稀。向南风候暖，腊月见春辉。
安西美少年，脱剑卸弓弦。不倚将军势，皆称司马贤。秋山城北面，古治郡东边。江上舟中月，遥思李郭仙。
送尔姑苏客，沧波秋正凉。橘怀三个去，桂折一枝将。湖上山当舍，天边水是乡。江村人事少，时作捕鱼郎。
罢起郎官草，初封刺史符。城边楼枕海，郭里树侵湖。郡政傍连楚，朝恩独借吴。观涛秋正好，莫不上姑苏。
无事向边外，至今仍不归。三年绝乡信，六月未春衣。客舍洮水聒，孤城胡雁飞。心知别君后，开口笑应稀。
未识已先闻，清辞果出群。如逢祢处士，似见鲍参军。梦暗巴山雨，家连汉水云。慈亲思爱子，几度泣沾裙。
词赋满书囊，胡为在战场。行间脱宝剑，邑里挂铜章。马疾飞千里，凫飞向五凉。遥知竹林下，星使对星郎。
相送泪沾衣，天涯独未归。将军初得罪，门客复何依。梦去湖山阔，书停陇雁稀。园林幸接近，一为到柴扉。
白羽绿弓弦，年年只在边。还家剑锋尽，出塞马蹄穿。逐虏西踰海，平胡北到天。封侯应不远，燕颔岂徒然。
卧病穷巷晚，忽惊骢马来。知君京口去，借问几时回。驿舫江风引，乡书海雁催。慈亲应倍喜，爱子在霜台。
卿家送爱子，愁见灞头春。草羡青袍色，花随黄绶新。县西函谷路，城北大阳津。日暮征鞍去，东郊一片尘。
一尉便垂白，数年唯草玄。出关策匹马，逆旅闻秋蝉。爱客多酒债，罢官无俸钱。知君羁思少，所适主人贤。
红亭酒瓮香，白面绣衣郎。砌冷虫喧坐，帘疏雨到床。钟催离兴急，弦逐醉歌长。关树应先落，随君满鬓霜。
万里来又去，三湘东复西。别多人换鬓，行远马穿蹄。山驿秋云冷，江帆暮雨低。怜君不解说，相忆在书题。
诏置海陵仓，朝推画省郎。还家锦服贵，出使绣衣香。水驿风催舫，江楼月透床。仍怀陆氏橘，归献老亲尝。
花绶傍腰新，关东县欲春。残书厌科斗，旧阁别麒麟。虞坂临官舍，条山映吏人。看君有知己，坦腹向平津。
神仙吏姓梅，人吏待君来。渭北草新出，江南花已开。城边宋玉宅，峡口楚王台。不畏无知己，荆州甚爱才。
悔系腰间绶，翻为膝下愁。那堪汉水远，更值楚山秋。新橘香官舍，征帆拂县楼。王城不敢住，岂是爱荆州。
关树晚苍苍，长安近夕阳。回风醒别酒，细雨湿行装。习战边尘黑，防秋塞草黄。知君市骏马，不是学燕王。
君家旧淮水，水上到扬州。海树青官舍，江云黑郡楼。东南随去鸟，人吏待行舟。为报吾兄道，如今已白头。
早岁即相知，嗟君最后时。青云仍未达，白发欲成丝。小店关门树，长河华岳祠。弘农人吏待，莫使马行迟。
风尘奈汝何，终日独波波。亲老无官养，家贫在外多。醉眼轻白发，春梦渡黄河。相去关城近，何时更肯过。
剖竹向江濆，能名计日闻。隼旗新刺史，虎剑旧将军。驿舫宿湖月，州城浸海云。青门酒楼上，欲别醉醺醺。
常爱夏阳县，往年曾再过。县中饶白鸟，郭外是黄河。地近行程少，家贫酒债多。知君新称意，好得奈春何。
女几知君忆，春云相逐归。草堂开药裹，苔壁取荷衣。老竹移时少，新花旧处飞。可怜真傲吏，尘事到山稀。
楚客忆乡信，向家湖水长。住愁春草绿，去喜桂枝香。海月迎归楚，江云引到乡。吾兄应借问，为报鬓毛霜。
别乘向襄州，萧条楚地秋。江声官舍里，山色郡城头。莫羡黄公盖，须乘彦伯舟。高阳诸醉客，唯见古时丘。
别酒为谁香，春官驳正郎。醉经秦树远，梦怯汉川长。雨过风头黑，云开日脚黄。知君解起草，早去入文昌。
久客厌江月，罢官思早归。眼看春光老，羞见梨花飞。剑北山居小，巴南音信稀。因君报兵部，愁泪日沾衣。
欲谒明光殿，先趋建礼门。仙郎去得意，亚相正承恩。竹里巴山道，花间汉水源。凭将两行泪，为访邵平园。
英掾柳家郎，离亭酒瓮香。折腰思汉北，随传过巴阳。江树连官舍，山云到卧床。知君归梦积，去去剑川长。
闻欲朝龙阙，应须拂豸冠。风霜随马去，炎暑为君寒。客泪题书落，乡愁对酒宽。先凭报亲友，后月到长安。
羡他骢马郎，元日谒明光。立处闻天语，朝回惹御香。台寒柏树绿，江暖柳条黄。惜别津亭暮，挥戈忆鲁阳。
颜子人叹屈，宦游今未迟。伫闻明主用，岂负青云姿。江柳秋吐叶，山花寒满枝。知君客愁处，月满巴川时。
骢马五花毛，青云归处高。霜随驱夏暑，风逐振江涛。执简皆推直，勤王岂告劳。帝城谁不恋，回望动离骚。
斗酒渭城边，垆头耐醉眠。梨花千树雪，杨叶万条烟。惜别添壶酒，临岐赠马鞭。看君颍上去，新月到家圆。
上马带胡钩，翩翩度陇头。小来思报国，不是爱封侯。万里乡为梦，三边月作愁。早须清黠虏，无事莫经秋。
白发轮台使，边功竟不成。云沙万里地，孤负一书生。池上风回舫，桥西雨过城。醉眠乡梦罢，东望羡归程。
凫舄旧称仙，鸿私降自天。青袍移草色，朱绶夺花然。邑里雷仍震，台中星欲悬。吾兄此栖棘，因得贺初筵。
有客至铃下，自言身姓梅。仙人掌里使，黄帝鼎边来。竹影拂棋局，荷香随酒杯。池前堪醉卧，待月未须回。
子夜雪华馀，卿家月影初。酒香薰枕席，炉气煖轩除。晚岁宦情薄，行军欢宴疏。相逢剩取醉，身外尽空虚。
谁宴霜台使，行军粉署郎。唱歌江鸟没，吹笛岸花香。酒影摇新月，滩声聒夕阳。江钟闻已暮，归棹绿川长。
西边虏尽平，何处更专征。幕下人无事，军中政已成。座参殊俗语，乐杂异方声。醉里东楼月，偏能照列卿。
细管杂青丝，千杯倒接䍦。军中乘兴出，海上纳凉时。日没鸟飞急，山高云过迟。吾从大夫后，归路拥旌旗。
红亭出鸟外，骏马系云端。万岭窗前睥，千家肘底看。开瓶酒色嫩，踏地叶声乾。为逼霜台使，重裘也觉寒。
太守拥朱轮，东郊物候新。莺声随坐啸，柳色唤行春。谷口云迎马，溪边水照人。郡中叨佐理，何幸接芳尘。
乘兴忽相招，僧房暮与朝。雪融双树湿，沙闇一灯烧。竹外山低塔，藤间院隔桥。归家如欲懒，俗虑向来销。
万顷浸天色，千寻穷地根。舟移城入树，岸阔水浮村。闲鹭惊箫管，潜虬傍酒樽。暝来呼小吏，列火俨归轩。
载酒入天色，水凉难醉人。清摇县郭动，碧洗云山新。吹笛惊白鹭，垂竿跳紫鳞。怜君公事后，陂上日娱宾。
急管更须吹，杯行莫遣迟。酒光红琥珀，江色碧琉璃。日影浮归棹，芦花罥钓丝。山公醉不醉，问取葛彊知。
春池满复宽，晦节耐邀欢。月带虾蟆冷，霜随獬豸寒。水云低锦席，岸柳拂金盘。日暮舟中散，都人夹道看。
胡地三月半，梨花今始开。因从老僧饭，更上夫人台。清唱云不去，弹弦风飒来。应须一倒载，还似山公回。
九日黄花酒，登高会昔闻。霜威逐亚相，杀气傍中军。横笛惊征雁，娇歌落塞云。边头幸无事，醉舞荷吾君。
水路东连楚，人烟北接巴。山光围一郡，江月照千家。庭树纯栽橘，园畦半种茶。梦魂知忆处，无夜不京华。
郭外山色暝，主人林馆秋。疏钟入卧内，片月到床头。遥夜惜已半，清言殊未休。君虽在青琐，心不忘沧洲。
京兆小斋宽，公庭半药阑。瓯香茶色嫩，窗冷竹声乾。盛德中朝贵，清风画省寒。能将吏部镜，照取寸心看。
华省谬为郎，蹉跎鬓已苍。到来恒襆被，随例且含香。竹影遮窗暗，花阴拂簟凉。君王新赐笔，草奏向明光。
万事信苍苍，机心久已忘。无端来出守，不是厌为郎。雨滴芭蕉赤，霜催橘子黄。逢君开口笑，何处有他乡。
相访但寻钟，门寒古殿松。弹琴醒暮酒，卷幔引诸峰。事惬林中语，人幽物外踪。吾庐幸接近，兹地兴偏慵。
风煖日暾暾，黄鹂飞近村。花明潘子县，柳暗陶公门。药碗摇山影，鱼竿带水痕。南桥车马客，何事苦喧喧。
暂诣高僧话，来寻野寺孤。岸花藏水碓，溪水映风炉。顶上巢新鹊，衣中带旧珠。谈禅未得去，辍棹且踟蹰。
中峰鍊金客，昨日游人间。叶县凫共去，葛陂龙暂还。春云凑深水，秋雨悬空山。寂寂清溪上，空馀丹灶闲。
卧疾尝晏起，朝来头未梳。见君胜服药，清话病能除。低柳共系马，小池堪钓鱼。观棋不觉暝，月出水亭初。
池上日相待，知君殊未回。徒教柳叶长，漫使梨花开。驷马去不见，双鱼空往来。思想不解说，孤负舟中杯。
终岁不得意，春风今复来。自怜蓬鬓改，羞见梨花开。西掖诚可恋，南山思早回。园庐幸接近，相与归蒿莱。
郡僻人事少，云山常眼前。偶从池上醉，便向舟中眠。与子居最近，周官情又偏。闲时耐相访，正有床头钱。
怜君守一尉，家计复清贫。禄米尝不足，俸钱供与人。城头苏门树，陌上黎阳尘。不是旧相识，声同心自亲。
窗影摇群木，墙阴载一峰。野炉风自爇，山碓水能舂。勤学翻知误，为官好欲慵。高僧暝不见，月出但闻钟。
错料一生事，蹉跎今白头。纵横皆失计，妻子也堪羞。明主虽然弃，丹心亦未休。愁来无去处，祗上郡西楼。
盈盈一水隔，寂寂二更初。波上思罗袜，鱼边忆素书。月如眉已画，云似鬓新梳。春物知人意，桃花笑索居。
渭北春已老，河西人未归。边城细草出，客馆梨花飞。别后乡梦数，昨来家信稀。凉州三月半，犹未脱寒衣。
昨夜宿祈连，今朝过酒泉。黄沙西际海，白草北连天。愁里难消日，归期尚隔年。阳关万里梦，知处杜陵田。
晓笛别乡泪，秋冰鸣马蹄。一身虏云外，万里胡天西。终日见征战，连年闻鼓鼙。故山在何处，昨日梦清溪。
异域阴山外，孤城雪海边。秋来唯有雁，夏尽不闻蝉。雨拂毡墙湿，风摇毳幕膻。轮台万里地，无事历三年。
雁塞通盐泽，龙堆接醋沟。孤城天北畔，绝域海西头。秋雪春仍下，朝风夜不休。可知年四十，犹自未封侯。
轮台风物异，地是古单于。三月无青草，千家尽白榆。蕃书文字别，胡俗语音殊。愁见流沙北，天西海一隅。
春流急不浅，归枻去何迟。愁客叶舟里，夕阳花水时。云晴开螮蝀，棹发起鸬鹚。莫道东山远，衡门在梦思。
客舍梨叶赤，邻家闻捣衣。夜来尝有梦，坠泪缘思归。洛水行欲尽，缑山看渐微。长安祗千里，何事信音稀。
泸水南州远，巴山北客稀。岭云撩乱起，溪鹭等闲飞。镜里愁衰鬓，舟中换旅衣。梦魂知忆处，无夜不先归。
腊月江上煖，南桥新柳枝。春风触处到，忆得故园时。终日不如意，出门何所之。从人觅颜色，自笑弱男儿。
爱尔青青色，移根此地来。不曾台上种，留向碛中栽。脆叶欺门柳，狂花笑院梅。不须愁岁晚，霜露岂能摧。
云片何人画，尘侵粉色微。未曾行雨去，不见逐风归。只怪偏凝壁，回看欲惹衣。丹青忽借便，移向帝乡飞。
移根自远方，种得在僧房。六月花新吐，三春叶已长。抽茎高锡杖，引影到绳床。只为能除疾，倾心向药王。
幽山悲旧桂，长坂怆馀兰。地底孤灯冷，泉中一镜寒。铭旌门客送，骑吹路人看。漫作琉璃碗，淮王误合丹。
摄政朝章重，持衡国相尊。笔端通造化，掌内运乾坤。青史遗芳满，黄枢故事存。空悲渭桥路，谁对汉皇言。
天子悲元老，都人惜上公。优贤几杖在，会葬市朝空。丹旐飞斜日，清笳怨暮风。平生门下客，继美庙堂中。
盛德资邦杰，嘉谟作世程。门瞻驷马贵，时仰八龙名。罢市秦人送，还乡绛老迎。莫埋丞相印，留着付玄成。
五府瞻高位，三台丧大贤。礼容还故绛，宠赠冠新田。气歇汾阴鼎，魂飞京兆阡。先时剑已没，陇树久苍然。
富贵徒言久，乡闾殁后归。锦衣都未着，丹旐忽先飞。哀挽辞秦塞，悲笳出帝畿。遥知九原上，渐觉吊人稀。
蒙叟悲藏壑，殷宗惜济川。长安非旧日，京兆是新阡。黄霸官犹屈，苍生望已愆。唯馀卿月在，留向杜陵悬。
鼓角城中出，坟茔郭外新。雨随思太守，云从送夫人。蒿里埋双剑，松门闭万春。回瞻北堂上，金印已生尘。
忆昨明光殿，新承天子恩。剖符移北地，授钺领西门。塞草迎军幕，边云拂使轩。至今闻陇外，戎虏尚亡魂。
漫漫澄波阔，沈沈大厦深。秉心常匪席，行义每挥金。汲引窥兰室，招携入翰林。多君有令子，犹注世人心。
河尹恩荣旧，尚书宠赠新。一门传画戟，几世驾朱轮。夜色何时晓，泉台不复春。唯馀朝服在，金印已生尘。
白日扃泉户，青春掩夜台。旧堂阶草长，空院砌花开。山晚铭旌去，郊寒骑吹回。三川难可见，应惜庾公才。
令德当时重，高门举世推。从夫荣已绝，封邑宠难追。陌上人皆惜，花间鸟亦悲。仙郎看陇月，犹忆画眉时。
遽闻伤别剑，忽复叹藏舟。灯冷泉中夜，衣寒地下秋。青松吊客泪，丹旐路人愁。徒有清河在，空悲逝水流。
富贵情还在，相逢岂间然。绨袍更有赠，犹荷故人怜。
夫子素多疾，别来未得书。北庭苦寒地，体内今何如。
醉后未能别，待醒方送君。看君走马去，直上天山云。
五粒松花酒，双溪道士家。唯求缩却地，乡路莫教赊。
结宇题三藏，焚香老一峰。云间独坐卧，祗是对山松。
高住最高处，千家恒眼前。题诗饮酒后，只对诸峰眠。
陇水何年有，潺潺逼路傍。东西流不歇，曾断几人肠。
白发生偏速，交人不奈何。今朝两鬓上，更较数茎多。
相识应十载，见君只一官。家贫禄尚薄，霜降衣仍单。惆怅秋草死，萧条芳岁阑。且寻沧洲路，遥指吴云端。匹马关塞远，孤舟江海宽。夜眠楚烟湿，晓饭湖山寒。砧净红鲙落，袖香朱橘团。帆前见禹庙，枕底闻严滩。便获赏心趣，岂歌行路难。青门须醉别，少为解征鞍。
郭南处士宅，门外罗群峰。胜概忽相引，春华今正浓。山厨竹里爨，野碓藤间舂。对酒云数片，捲帘花万重。岩泉嗟到晚，州县欲归慵。草色带朝雨，滩声兼夜钟。爱兹清俗虑，何事老尘容。况有林下约，转怀方外踪。
汉水天一色，寺楼波底看。钟鸣长空夕，月出孤舟寒。映酒见山火，隔帘闻夜滩。紫鳞掣芳饵，红烛然金盘。良友兴正惬，胜游情未阑。此中堪倒载，须尽主人欢。
骊姬北原上，闭骨已千秋。浍水日东注，恶名终不流。献公恣耽惑，视子如仇雠。此事成蔓草，我来逢古丘。蛾眉山月苦，蝉鬓野云愁。欲吊二公子，横汾无轻舟。
列宿光三署，仙郎直五宵。时衣天子赐，厨膳大官调。长乐钟应近，明光漏不遥。黄门持被覆，侍女捧香烧。笔为题诗点，灯缘起草挑。竹喧交砌叶，柳亸拂窗条。粉署荣新命，霜台忆旧僚。名香播兰蕙，重价蕴琼瑶。击水翻沧海，抟风透赤霄。微才喜同舍，何幸忽闻韶。
罢起郎官草，初分刺史符。海云迎过楚，江月引归吴。城底涛声震，楼端蜃气孤。千家窥驿舫，五马饮春湖。柳色供诗用，莺声送酒须。知君望乡处，枉道上姑苏。
迎亲辞旧苑，恩诏下储闱。昨见双鱼去，今看驷马归。驿帆湘水阔，客舍楚山稀。手把黄香扇，身披莱子衣。鹊随金印喜，乌傍板舆飞。胜作东征赋，还家满路辉。
勿叹今不第，似君殊未迟。且归沧洲去，相送青门时。望鸟指乡远，问人愁路疑。敝裘沾暮雪，归棹带流澌。严子滩复在，谢公文可追。江皋如有信，莫不寄新诗。
亭晚人将别，池凉酒未酣。关门劳夕梦，仙掌引归骖。荷叶藏鱼艇，藤花罥客簪。残云收夏暑，新雨带秋岚。失路情无适，离怀思不堪。赖兹庭户里，别有小江潭。
故人汉阳使，走马向南荆。不厌楚山路，祗怜襄水清。津头习氏宅，江上夫人城。夜入橘花宿，朝穿桐叶行。害群应自慑，持法固须平。暂得青门醉，斜光速去程。
薛侯故乡处，五老峰西头。归路秦树灭，到乡河水流。看君马首去，满耳蝉声愁。献赋今未售，读书凡几秋。应过伯夷庙，为上关城楼。楼上能相忆，西南指雍州。
归去新战胜，盛名人共闻。乡连渭川树，家近条山云。夫子能好学，圣朝全用文。弟兄负世誉，词赋超人群。雨气醒别酒，城阴低暮曛。遥知出关后，更有一终军。
明时不爱璧，浪迹东南游。何必世人识，知君轻五侯。采兰度汉水，问绢过荆州。异国有归兴，去乡无客愁。天寒楚塞雨，月净襄阳秋。坐见吾道远，令人看白头。
授钺辞金殿，承恩恋玉墀。登坛汉主用，讲德蜀人思。副相韩安国，黄门向子期。刀州重入梦，剑阁再题词。春草连青绶，晴花间赤旗。山莺朝送酒，江月夜供诗。许国分忧日，荣亲色养时。苍生望已久，来去不应迟。
铁马擐红缨，幡旗出禁城。明王亲授钺，丞相欲专征。玉馔天厨送，金杯御酒倾。剑门乘崄过，阁道踏空行。山鸟惊吹笛，江猿看洗兵。晓云随去阵，夜月逐行营。南仲今时往，西戎计日平。将心感知己，万里寄悬旌。
幸得趋紫殿，却忆侍丹墀。史笔众推直，谏书人莫窥。平生恒自负，垂老此安卑。同类皆先达，非才独后时。庭槐宿鸟乱，阶草夜虫悲。白发今无数，青云未有期。
鸣笳临乐馆，眺听欢芳节。急管韵朱弦，清歌凝白雪。彩凤肃来仪，玄鹤纷成列。去兹郑卫声，雅音方可悦。
芳辰追逸趣，禁苑信多奇。桥形通汉上，峰势接云危。烟霞交隐映，花鸟自参差。何如肆辙迹？万里赏瑶池。
欢乐难再逢，芳辰良可惜。玉酒泛云罍，兰殽陈绮席。千钟合尧禹，百兽谐金石。得志重寸阴，忘怀轻尺璧。
建章欢赏夕，二八尽妖妍。罗绮昭阳殿，芬芳玳瑁筵。佩移星正动，扇掩月初圆。无劳上悬圃，即此对神仙。
春蒐驰骏骨，总辔俯长河。霞处流萦锦，风前瀁卷罗。水花翻照树，堤兰倒插波。岂必汾阴曲，秋云发棹歌。
重峦俯渭水，碧嶂插遥天。出红扶岭日，入翠贮岩烟。叠松朝若夜，复岫阙疑全。对此恬千虑，无劳访九仙。
寒随穷律变，春逐鸟声开。初风飘带柳，晚雪间花梅。碧林青旧竹，绿沼翠新苔。芝田初雁去，绮树巧莺来。
寒惊蓟门叶，秋发小山枝。松阴背日转，竹影避风移。提壶菊花岸，高兴芙蓉池。欲知凉气早，巢空燕不窥。
朝光浮烧野，霜华净碧空。结浪冰初镜，在径菊方丛。约岭烟深翠，分旗霞散红。抽思滋泉侧，飞想傅岩中。
萧条起关塞，摇飏下蓬瀛。拂林花乱彩，响谷鸟分声。披云罗影散，泛水织文生。劳歌大风曲，威加四海清。
罩云飘远岫，喷雨泛长河。低飞昏岭腹，斜足洒岩阿。泫丛珠缔叶，起溜镜图波。濛柳添丝密，含吹织空罗。
洁野凝晨曜，装墀带夕晖。集条分树玉，拂浪影泉玑。色洒妆台粉，花飘绮席衣。入扇萦离匣，点素皎残机。
红轮不暂驻，乌飞岂复停。岑霞渐渐落，溪阴寸寸生。藿叶随光转，葵心逐照倾。晚烟含树色，栖鸟杂流声。
高轩临碧渚，飞檐迥架空。馀花攒镂槛，残柳散雕栊。岸菊初含橤，园梨始带红。莫虑昆山暗，还共尽杯中。
玉衡流桂圃，成蹊正可寻。莺啼密叶外，蝶戏脆花心。丽景光朝彩，轻霞散夕阴。暂顾晖章侧，还眺灵山林。
岸曲非千里，桥斜异七星。暂低逢辇度，还高值浪惊。水摇文鹢动，缆转锦花萦。远近随轮影，轻重应人行。
拂霞疑电落，腾虚状写虹。屈伸烟雾里，低举白云中。纷披乍依迥，掣曳或随风。念兹轻薄质，无翅强摇空。
凿门初奉律，仗战始临戎。振鳞方跃浪，骋翼正凌风。未展六奇术，先亏一篑功。防身岂乏智，殉命有馀忠。
晦魄移中律，凝暄起丽城。罩云朝盖上，穿露晓珠呈。笑树花分色，啼枝鸟合声。披襟欢眺望，极目畅春情。
秋光凝翠岭，凉吹肃离宫。荷疏一盖缺，树冷半帷空。侧阵移鸿影，圆花钉菊丛。摅怀俗尘外，高眺白云中。
斜廊连绮阁，初月照宵帏。塞冷鸿飞疾，园秋蝉噪迟。露结林疏叶，寒轻菊吐滋。愁心逢此节，长叹独含悲。
菊散金风起，荷疏玉露圆。将秋数行雁，离夏几林蝉。云凝愁半岭，霞碎缬高天。还似成都望，直见峨眉前。
爽气澄兰沼，秋风动桂林。露凝千片玉，菊散一丛金。日岫高低影，云空点缀阴。蓬瀛不可望，泉石且娱心。
雕宫静龙漏，绮阁宴公侯。珠帘烛燄动，绣柱月光浮。云起将歌发，风停与管遒。琐除任多士，端扆竟何忧。
石鲸分玉溜，劫烬隐平沙。柳影冰无叶，梅心冻有花。寒野凝朝雾，霜天散夕霞。欢情犹未极，落景遽西斜。
冻云宵遍岭，素雪晓凝华。入牖千重碎，迎风一半斜。不妆空散粉，无树独飘花。萦空惭夕照，破彩谢晨霞。
和气吹绿野，梅雨洒芳田。新流添旧涧，宿雾足朝烟。雁湿行无次，花沾色更鲜。对此欣登岁，披襟弄五弦。
翠楼含晓雾，莲峰带晚云。玉叶依岩聚，金枝触石分。横天结阵影，逐吹起罗文。非复阳台下，空将惑楚君。
绮筵移暮景，紫阁引宵烟。隔栋歌尘合，分阶舞影连。声流三处管，响乱一重弦。不似秦楼上，吹箫空学仙。
残云收翠岭，夕雾结长空。带岫凝全碧，障霞隐半红。髣髴分初月，飘飖度晓风。还因三里处，冠盖远相通。
兰气已熏宫，新橤半妆丛。色含轻重雾，香引去来风。拂树浓舒碧，萦花薄蔽红。还当杂行雨，髣髴隐遥空。
年柳变池台，隋堤曲直回。逐浪丝阴去，迎风带影来。疏黄一鸟弄，半翠几眉开。萦雪临春岸，参差间早梅。
春晖开紫苑，淑景媚兰场。映庭含浅色，凝露泫浮光。日丽参差影，风传轻重香。会须君子折，佩里作芬芳。
禁苑春晖丽，花蹊绮树妆。缀条深浅色，点露参差光。向日分千笑，迎风共一香。如何仙岭侧，独秀隐遥芳。
参差垂玉阙，舒卷映兰宫。珠光摇素月，竹影乱清风。彩散银钩上，文斜桂户中。惟当杂罗绮，相与媚房栊。
凌晨丽城去，薄暮上林栖。辞枝枝暂起，停树树还低。向日终难托，迎风讵肯迷。只待纤纤手，曲里作宵啼。
骏骨饮长泾，奔流洒络缨。细纹连喷聚，乱荇绕蹄萦。水光鞍上侧，马影溜中横。翻似天池里，腾波龙种生。
阶兰凝曙霜，岸菊照晨光。露浓晞晚笑，风劲浅残香。细叶凋轻翠，圆花飞碎黄。还持今岁色，复结后年芳。
手谈标昔美，坐隐逸前良。参差分两势，玄素引双行。舍生非假命，带死不关伤。方知仙岭侧，烂斧几寒芳。
治兵期制胜，裂地不要勋。半死围中断，全生节外分。雁行非假翼，阵气本无云。玩此孙吴意，怡神静俗氛。
四时运灰琯，一夕变冬春。送寒馀雪尽，迎岁早梅新。
燄听风来动，花开不待春。镇下千行泪，非是为思人。
九龙蟠燄动，四照逐花生。即此流高殿，堪持待月明。
岸曲丝阴聚，波移带影疏。还将眉里翠，来就镜中舒。
贞条障曲砌，翠叶贯寒霜。拂牖分龙影，临池待凤翔。
散影玉阶柳，含翠隐鸣蝉。微形藏叶里，乱响出风前。
盘根直盈渚，交干横倚天。舒华光四海，卷叶荫三川。
近谷交萦橤，遥峰对出莲。径细无全磴，松小未含烟。
疾风知劲草，板荡识诚臣。勇夫安识义，智者必怀仁。
太液仙舟迥，西园隐上才。未晓征车度，鸡鸣关早开。
烟生遥岸隐，月落半崖阴。连山惊鸟乱，隔岫断猿吟。
醽醁胜兰生，翠涛过玉䪥。千日醉不醒，十年味不败。
项弃范增善，纣妒比干才。嗟此二贤没，馀喜得卿来。
寿丘惟旧迹，酆邑乃前基。粤予承累圣，悬弧亦在兹。弱龄逢运改，提剑郁匡时。指麾八荒定，怀柔万国夷。梯山咸入款，驾海亦来思。单于陪武帐，日逐卫文㮰。端扆朝四岳，无为任百司。霜节明秋景，轻冰结水湄。芸黄遍原隰，禾颖积京畿。共乐还乡宴，欢比大风诗。
代马依朔吹，惊禽愁昔丛。况兹承眷德，怀旧感深衷。积善忻馀庆，畅武悦成功。垂衣天下治，端拱车书同。白水巡前迹，丹陵幸旧宫。列筵欢故老，高宴聚新丰。驻跸抚田畯，回舆访牧童。瑞气萦丹阙，祥烟散碧空。孤屿含霜白，遥山带日红。于焉欢击筑，聊以咏南风。
金舆巡白水，玉辇驻新丰。纽落藤披架，花残菊破丛。叶铺荒草蔓，流竭半池空。纫佩兰凋径，舒圭叶剪桐。昔地一蕃内，今宅九围中。架海波澄镜，韬戈器反农。八表文同轨，无劳歌大风。
慨然抚长剑，济世岂邀名。星旂纷电举，日羽肃天行。遍野屯万骑，临原驻五营。登山麾武节，背水纵神兵。在昔戎戈动，今来宇宙平。
碧原开雾隰，绮岭峻霞城。烟峰高下翠，日浪浅深明。斑红妆橤树，圆青压溜荆。迹岩劳傅想，窥野访莘情。巨川何以济，舟楫伫时英。
韶光开令序，淑气动芳年。驻辇华林侧，高宴柏梁前。紫庭文佩满，丹墀衮绂连。九夷簉瑶席，五狄列琼筵。娱宾歌湛露，广乐奏钧天。清尊浮绿醑，雅曲韵朱弦。粤余君万国，还惭抚八埏。庶几保贞固，虚己厉求贤。
未央初壮汉，阿房昔侈秦。在危犹骋丽，居奢遂役人。岂如家四海，日宇罄朝伦。扇天裁户旧，砌地剪基新。引月擎宵桂，飘云逼曙鳞。露除光炫玉，霜阙映雕银。舞接花梁燕，歌迎鸟路尘。镜池波太液，庄苑丽宜春。作异甘泉日，停非路寝辰。念劳惭逸己，居旷返劳神。所欣成大厦，宏材伫渭滨。
楚王云梦泽，汉帝长杨宫。岂若因农暇，阅武出轘嵩。三驱陈锐卒，七萃列材雄。寒野霜氛白，平原烧火红。雕戈夏服箭，羽骑绿沈弓。怖兽潜幽壑，惊禽散翠空。长烟晦落景，灌木振严风。所为除民瘼，非是悦林丛。
烈烈寒风起，惨惨飞云浮。霜浓凝广隰，冰厚结清流。金鞍移上苑，玉勒骋平畴。旌旗四望合，罝罗一面求。楚踣争兕殪，秦亡角鹿愁。兽忙投密树，鸿惊起砾洲。骑敛原尘静，戈回岭日收。心非洛汭逸，意在渭滨游。禽荒非所乐，抚辔更招忧。
披襟眺沧海，凭轼玩春芳。积流横地纪，疏派引天潢。仙气凝三岭，和风扇八荒。拂潮云布色，穿浪日舒光。照岸花分彩，迷云雁断行。怀卑运深广，持满守灵长。有形非易测，无源讵可量。洪涛经变野，翠岛屡成桑。之罘思汉帝，碣石想秦皇。霓裳非本意，端拱且图王。
高轩暧春色，邃阁媚朝光。彤庭飞綵旆，翠幌曜明珰。恭己临四极，垂衣驭八荒。霜戟列丹陛，丝竹韵长廊。穆矣熏风茂，康哉帝道昌。继文遵后轨，循古鉴前王。草秀故春色，梅艳昔年妆。巨川思欲济，终以寄舟航。
凭轩俯兰阁，眺瞩散灵襟。绮峰含翠雾，照日蕊红林。镂丹霞锦岫，残素雪斑岑。拂浪堤垂柳，娇花鸟续吟。连甍岂一拱，众干如千寻。明非独材力，终藉栋梁深。弥怀矜乐志，更惧戒盈心。愧制劳居逸，方规十产金。
一朝春夏改，隔夜鸟花迁。阴阳深浅叶，晓夕重轻烟。哢莺犹响殿，横丝正网天。佩高兰影接，绶细草纹连。碧鳞惊棹侧，玄燕舞檐前。何必汾阳处，始复有山泉。
爽气浮丹阙，秋光澹紫宫。衣碎荷疏影，花明菊点丛。袍轻低草露，盖侧舞松风。散岫飘云叶，迷路飞烟鸿。砌冷兰凋佩，闺寒树陨桐。别鹤栖琴里，离猿啼峡中。落野飞星箭，弦虚半月弓。芳菲夕雾起，暮色满房栊。
岭衔宵月桂，珠穿晓露丛。蝉啼觉树冷，萤火不温风。花生圆菊橤，荷尽戏鱼通。晨浦鸣飞雁，夕渚集栖鸿。飒飒高天吹，氛澄下炽空。
北阙三春晚，南荣九夏初。黄莺弄渐变，翠林花落馀。瀑流还响谷，猿啼自应虚。早荷向心卷，长杨就影舒。此时欢不极，调轸坐相于。
结伴戏方塘，携手上雕航。船移分细浪，风散动浮香。游莺无定曲，惊凫有乱行。莲稀钏声断，水广棹歌长。栖乌还密树，泛流归建章。
回銮游福地，极目玩芳晨。梵钟交二响，法日转双轮。宝刹遥承露，天花近足春。未佩兰犹小，无丝柳尚新。圆光低月殿，碎影乱风筠。对此留馀想，超然离俗尘。
秋露凝高掌，朝光上翠微。参差丽双阙，照耀满重闱。仙驭随轮转，灵乌带影飞。临波无定彩，入隙有圆晖。还当葵藿志，倾叶自相依。
半月无双影，全花有四时。摧藏千里态，掩抑几重悲。促节萦红袖，清音满翠帷。驶弹风响急，缓曲钏声迟。空馀关陇恨，因此代相思。
驱马出辽阳，万里转旂常。对敌六奇举，临戎八阵张。斩鲸澄碧海，卷雾扫扶桑。昔去兰萦翠，今来桂染芳。云芝浮碎叶，冰镜上朝光。回首长安道，方欢宴柏梁。
凿门初奉卫，伏节始临戎。振鳞方跃浪，骋翼正凌风。未展六骑术，先亏一篑功。防身不足智，徇命有馀忠。悲骖嘶向路，哀笳咽远空。凄凉大树下，流悼满深衷。
飞盖回兰坂，宸襟伫柏梁。别馆分泾渭，归路指衡漳。关山通曙色，林籞遍春光。帝念纡千里，词波照五潢。
绿车旋楚服，丹跸伫秦川。珠皋转归骑，金岸引行旃。一朝限原隰，千里间风烟。莺喧上林谷，凫响御沟泉。断云移鲁盖，离歌动舜弦。别念凝神扆，崇恩洽玳筵。顾惟惭叩寂，徒自仰钧天。
乾象开层构，离明启少阳。卜征从献吉，守器属元良。逖矣凌周诵，遥哉掩汉庄。好士倾南洛，多才盛北场。地分丹鹫岭，途间白云乡。储诚虔晓夕，宸爱积炎凉。珠璧连霄汉，万物仰重光。
羽盖飞天汉，凤驾越层峦。俱叹三秋阻，共叙一宵欢。璜亏夜月落，靥碎晓星残。谁能重操杼，纤手濯清澜。
霓裳转云路，凤驾俨天潢。亏星凋夜靥，残月落朝璜。促欢今夕促，长离别后长。轻梭聊驻织，掩泪独悲伤。
日宫开万仞，月殿耸千寻。花盖飞团影，幡虹曳曲阴。绮霞遥笼帐，丛珠细网林。寥廓烟云表，超然物外心。
温渚停仙跸，丰郊驻晓旌。路曲回输影，岩虚传漏声。暖溜惊湍驶，寒空碧雾轻。林黄疏叶下，野白曙霜明。眺听良无已，烟霞断续生。
端居临玉扆，初律启金商。凤阙澄秋色，龙闱引夕凉。野净山气敛，林疏风露长。砌兰亏半影，岩桂发全香。满盖荷凋翠，圆花菊散黄。挥鞭争电烈，飞羽乱星光。柳空穿石碎，弦虚侧月张。怯猿啼落岫，惊雁断分行。斜轮低夕景，归旆拥通庄。
停轩观福殿，游目眺皇畿。法轮含日转，花盖接云飞。翠烟香绮阁，丹霞光宝衣。幡虹遥合彩，定水迥分晖。萧然登十地，自得会三归。
今宵冬律尽，来朝丽景新。花馀凝地雪，条含煖吹分。绶吐芽犹嫩，冰台已镂津。薄红梅色冷，浅绿柳轻春。送迎交两节，暄寒变一辰。
旋騼登雪岭，飞旆驻香城。路盘高下骑，峰回出没旌。云衣缝涧户，霞绮织山楹。飏刹移虹影，携风引梵声。岫馥炉烟合，岩悬叠溜萦。空结笼檐网，虚谷响台铃。簇野千丛暗，长河一带明。散望禅林外，方弘拯溺情。
道善何曾善，言兴且不兴。如来烧赤尽，惟有一群僧。
椒涂香气溢，芝封玺文生。色逐梨阳紫，名随蜀道清。一丸封汉塞，数斗浊秦泾。不分高楼妾，特况别离情。
令节三秋晚，重阳九日欢。仙杯还泛菊，宝馔且调兰。御气云霄近，乘高宇宙宽。今朝万寿引，宜向曲中弹。
瑞塔千寻起，仙舆九日来。萸房陈宝席，菊橤散花台。御气鹏霄近，升高凤野开。天歌将梵乐，空里共裴回。
三乘归净域，万骑饯通庄。就日离亭近，弥天别路长。荆南旋杖钵，渭北限津梁。何日纡真果，还来入帝乡。
年光竹里遍，春色杏间遥。烟气笼青阁，流文荡画桥。飞花随蝶舞，艳曲伴莺娇。今日陪欢豫，还疑陟紫霄。
羌笛写龙声，长吟入夜清。关山孤月下，来向陇头鸣。逐吹梅花落，含春柳色惊。行观向子赋，坐忆旧邻情。
神龙见像日，仙凤养雏年。大火乘天正，明珠对月圆。作新金箧里，歌奏玉筐前。今日宜孙庆，还参祝寿篇。
早闻年欲至，剪綵学芳辰。缀绿奇能似，裁红巧逼真。花从箧里发，叶向手中春。不与时光竞，何名天上人。
三阳偏胜节，七日最灵辰。行庆传芳蚁，升高缀綵人。阶前蓂候月，楼上雪惊春。今日衔天造，还疑上汉津。
灵匹三秋会，仙期七夕过。查来人泛海，桥渡鹊填河。帝缕升银阁，天机罢玉梭。谁言七襄咏，重入五弦歌。
闰节开重九，真游下大千。花寒仍荐菊，座晚更披莲。刹凤回雕辇，帆虹间綵旃。还将西梵曲，助入南薰弦。
步辇陟山巅，山高入紫烟。忠臣还捧日，圣后欲扪天。迥识平陵树，低看华岳莲。帝乡应不远，空见白云悬。
同云接野烟，飞雪暗长天。拂树添梅色，过楼助粉妍。光含班女扇，韵入楚王弦。六出迎仙藻，千箱荅瑞年。
驻跸三天路，回旃万仞溪。真庭群帝飨，洞府百灵栖。玉酒仙垆酿，金方暗壁题。伫看青鸟入，还陟紫云梯。
平明坐虚馆，旷望几悠哉。宿雾分空尽，朝光度隙来。影低藤架密，香动药阑开。未展山阳会，空留池上杯。
明月青山夜，高天白露秋。花庭开粉席，云岫敞针楼。石类支机影，池似泛槎流。暂惊河女鹊，终狎野人鸥。
紫陌追随日，青门相见时。宦游从此去，离别几年期。芳桂尊中酒，幽兰下调词。他乡有明月，千里照相思。
游客趋梁邸，朝光入楚台。槐烟乘晓散，榆火应春开。日带晴虹上，花随早蝶来。雄风乘令节，馀吹拂轻灰。
濯龙春苑曙，翠凤晓旗舒。野色开烟后，山光澹月馀。风长笳响咽，川迥骑行疏。珠履陪仙驾，金声振属车。
貂冠朝彩振，乌署晓光分。欲啸迁乔侣，先飞掷地文。庭虚麦雨润，林静蕙风薰。嵇驾终难仰，梁凫且自群。
大江开宿雨，征棹下春流。雾卷晴山出，风恬晚浪收。岸花明水树，川鸟乱沙洲。羁眺伤千里，劳歌动四愁。
岐路方为客，芳尊暂解颜。人随转蓬去，春伴落梅还。白云度汾水，黄河绕晋关。离心不可问，宿昔鬓成斑。
平生何以乐，斗酒夜相逢。曲中惊别绪，醉里失愁容。星月悬秋汉，风霜入曙钟。明日临沟水，青山几万重。
甲第驱车入，良宵秉烛游。人追竹林会，酒献菊花秋。霜吹飘无已，星河漫不流。重嗟欢赏地，翻召别离忧。
园楼春正归，入苑弄芳菲。密雨迎仙步，低云拂御衣。危花沾易落，度鸟湿难飞。膏泽登千庾，欢情遍九围。
柳陌莺初啭，梅梁燕始归。和风泛紫若，柔露濯青薇。日艳临花影，霞翻入浪晖。乘春重游豫，淹赏玩芳菲。
银井桐花发，金堂草色齐。韶光爱日宇，淑气满风蹊。蝶影将花乱，虹文向水低。芳春随意晚，佳赏日无暌。
暄籥三春谢，炎钟九夏初。润浮梅雨夕，凉散麦风馀。叶暗庭帏满，花残院锦疏。胜情多赏托，尊酒狎林箊。
绿树炎氛满，朱楼夏景长。池含冻雨气，山映火云光。果院新樱熟，花庭曙槿芳。欲逃三伏暑，还泛十旬觞。
黄叶秋风起，苍葭晓露团。鹤鸣初警候，雁上欲凌寒。月镜如开匣，云缨似缀冠。清尊对旻序，高宴有馀欢。
曲池朝下雁，幽砌夕吟蛩。叶径兰芳尽，花潭菊气浓。寒催四序律，霜度九秋钟。还当明月夜，飞盖远相从。
白藏初送节，玄律始迎冬。林枯黄叶尽，水耗绿池空。霜待临庭月，寒随入牖风。别有欢娱地，歌舞应丝桐。
凝阴结暮序，严气肃长飙。霜犯狐裘夕，寒侵兽火朝。冰深遥架浦，雪冻近封条。平原已从猎，日暮整还镳。
玉烛年行尽，铜史漏犹长。池冷凝宵冻，庭寒积曙霜。兰心未动色，梅馆欲含芳。裴回临岁晚，顾步伫春光。
五日皆休沐，三泉独不归。池台金阙是，尊酒玳筵非。巷静游禽入，门闲过客稀。唯馀昔年凤，尚绕故楼飞。
昔下天津馆，尝过帝子家。夜倾金屋酒，春舞玉台花。试马依红埒，吹箫弄紫霞。谁言东郭路，翻枉北门车。
玉匣金为缕，银钩石作铭。短歌伤薤曲，长暮泣松扃。事往昏朝雾，人亡折夜星。忠贤良可惜，图画入丹青。
宠服当年盛，芳魂此地穷。剑飞龙匣在，人去鹊巢空。簟怆孤生竹，琴哀半死桐。唯当青史上，千载仰嫔风。
旦出扶桑路，遥升若木枝。云间五色满，霞际九光披。东陆苍龙驾，南郊赤羽驰。倾心比葵藿，朝夕奉光曦。
桂满三五夕，蓂开二八时。清辉飞鹊鉴，新影学蛾眉。皎洁临疏牖，玲珑鉴薄帷。愿言从爱客，清夜幸同嬉。
蜀郡灵槎转，丰城宝剑新。将军临北塞，天子入西秦。未作三台辅，宁为五老臣。今宵颍川曲，谁识聚贤人。
落日生蘋末，摇扬遍远林。带花疑凤舞，向竹似龙吟。月动临秋扇，松清入夜琴。若至兰台下，还拂楚王襟。
英英大梁国，郁郁秘书台。碧落从龙起，青山触石来。官名光邃古，盖影耿轻埃。飞感高歌发，威加四海回。
瑞气凌青阁，空濛上翠微。迥浮双阙路，遥拂九仙衣。桑柘迎寒色，松篁暗晚晖。还当紫霄上，时接彩鸾飞。
滴沥明花苑，葳蕤泫竹丛。玉垂丹棘上，珠湛绿荷中。夜警千年鹤，朝零七月风。愿凝仙掌内，长奉未央宫。
曹公迷楚泽，汉帝出平城。涿鹿妖氛静，丹山霁色明。类烟飞稍重，方雨散还轻。倘入非熊兆，宁思玄豹情。
西北云肤起，东南雨足来。灵童出海见，神女向台回。斜影风前合，圆文水上开。十旬无破块，九土信康哉。
地镇标神秀，峨峨上翠氛。泉飞一道带，峰出半天云。古壁丹青色，新花绮绣纹。已开封禅所，希谒圣明君。
宗子维城固，将军饮羽威。岩花鉴里发，云叶锦中飞。入宋星初陨，过湘燕早归。倘因持补极，宁复想支机。
王粲销忧日，江淹起恨年。带川遥绮错，分隰迥阡眠。膴膴横周甸，莓莓阙晋田。方知急难响，长在鹡鸰篇。
凤出秦郊迥，鹑飞楚塞空。苍梧云影去，涿鹿雾光通。草暗少原绿，花明入蜀红。谁言版筑士，犹处傅岩中。
贡禹怀书日，张衡作赋辰。杏花开凤轸，菖叶布龙鳞。瑞麦两岐秀，嘉禾同颖新。宁知帝王力，击壤自安贫。
铜驼分巩洛，剑阁低临邛。紫徼三千里，青楼十二重。玉关尘似雪，金穴马如龙。今日中衢上，尧尊更可逢。
习坎疏丹壑，朝宗合紫微。三山巨鳌涌，万里大鹏飞。楼写春云色，珠含明月辉。会因添雾露，方逐众川归。
日夕三江望，灵潮万里回。霞津锦浪动，月浦练花开。湍似黄牛去，涛从白马来。英灵已杰出，谁识卿云才。
河出昆崙中，长波接汉空。桃花生马颊，竹箭入龙宫。德水千年变，荣光五色通。若披兰叶检，还沐土皇风。
九洛韶光媚，三川物候新。花明丹凤浦，日映玉鸡津。元礼期仙客，陈王睹丽人。神龟方锡瑞，绿字重来臻。
四塞称天府，三河建洛都。飞云霭层阙，白日丽南隅。独下仙人凤，群惊御史乌。何辞一万里，边徼捍匈奴。
奕奕彤闱下，煌煌紫禁隈。阿房万户列，阊阖九重开。疏广遗荣去，于公待驷来。讵知金马侧，方朔有奇才。
阛阓开三市，旗亭起百寻。渐离初击筑，司马正弹琴。细柳龙鳞映，长槐兔月阴。徒知观卫玉，讵肯挂秦金。
玉甃谈仙客，铜台赏魏君。蜀都宵映火，杞国旦生云。向日莲花净，含风李树薰。已开千里国，还聚五星文。
寂寞蓬蒿径，喧喧湫隘庐。屡逢长者辙，时引故人车。孟母迁邻罢，将军辞第初。谁怜草玄处，独对一床书。
綵棹浮太液，清觞醉习家。诗情对明月，云曲拂流霞。烟散龙形净，波含凤影斜。安仁动秋兴，鱼鸟思空赊。
百尺重城际，千寻大道隈。汉宫井干起，吴国落星开。笛怨绿珠去，箫随弄玉来。销忧聊暇日，谁识仲宣才。
乌鹊填应满，黄公去不归。势疑虹始见，形似雁初飞。妙应七星制，高分半月辉。秦王空构石，仙岛远难依。
汉室鸿儒盛，邹堂大义明。五千道德阐，三百礼仪成。青紫方拾芥，黄金徒满籯。谁知怀逸辩，重席冠群英。
马记天官设，班图地里新。善谈方亹亹，青简见彬彬。方朔初闻汉，荆轲昔向秦。正辞堪载笔，终翼作良臣。
都尉仙凫远，梁王驷马来。扇中纨素制，机上锦纹回。天子三章传，陈王七步才。缁衣久擅美，祖德信悠哉。
布义孙卿子，登高楚屈平。铜台初下笔，乐观正飞缨。乍有凌云势，时闻掷地声。造端长体物，无复大夫名。
削简龙文见，临池鸟迹舒。河图八卦出，洛范九畴初。垂露春光满，崩云骨气馀。请君看入木，一寸乃非虚。
羽檄本宣明，由来敷木声。联翩通汉国，迢递入燕营。毛义持书去，张仪韫璧行。曹风虽觉愈，陈草始知名。
妙迹蔡侯施，芳名左伯驰。云飞锦绮落，花发缥红披。舒卷随幽显，廉方合轨仪。莫惊反掌字，当取葛洪规。
握管门庭侧，含毫山水隈。霜辉简上发，锦字梦中开。鹦鹉摛文至，麒麟绝句来。何当遇良史，左右振奇才。
左思裁赋日，王充作论年。光随锦文发，形带石岩圆。积润循毫里，开池小学前。君苗徒见爇，谁咏士衡篇。
长安分石炭，上党结松心。绕画蝇初落，含滋绶更深。悲丝光易染，叠素彩还沈。别有张芝学，书池幸见临。
我有昆吾剑，求趋夫子庭。白虹时切玉，紫气夜干星。锷上芙蓉动，匣中霜雪明。倚天持报国，画地取雄名。
列辟鸣鸾至，惟良佩犊旋。带环疑写月，引鉴似含泉。入梦华梁上，含锋彩笔前。莫惊开百鍊，特拟定三边。
汉甸初收羽，燕城忽解围。影随流水急，光带落星飞。夏列三成范，尧沈九日辉。断蛟云梦泽，希为识忘归。
侠客持苏合，佳游满帝乡。避丸深可诮，求炙遂难忘。金迸疑星落，珠沈似月光。谁知少孺子，将此见吴王。
挺质本轩皇，申威振远方。机张惊雉雊，玉彩耀星芒。高鸟行应尽，清猿坐见伤。苏秦六百步，持此说韩王。
桂影承宵月，虹辉接曙云。纵横齐八阵，舒卷引三军。日薄蛟龙影，风翻鸟隼文。谁知怀勇志，蟠地几缤纷。
告善康庄侧，求贤市肆中。拥麾分彩雉，持节曳丹虹。影丽天山雪，光摇朔塞风。方知美周政，抗旆赋车攻。
舜日谐鼗响，尧年韵土声。向楼疑吹击，震谷似雷惊。仙鹤排门起，灵鼍带水鸣。乐云行已奏，礼曰冀相成。
桃文称辟恶，桑质表初生。宛转雕鞬际，依稀半月明。遥弯落雁影，虚引怯猿声。徒切乌号思，攀龙遂不成。
名士竹林隈，鸣琴宝匣开。风前中散至，月下步兵来。淮海多为室，梁岷旧作台。子期如可听，山水响馀哀。
伏羲初制法，素女昔传名。流水嘉鱼跃，丛台舞凤惊。嘉宾饮未极，君子娱俱并。倘入丘之户，应知由也情。
朱丝闻岱谷，铄质本多端。半月分弦出，丛花拂面安。将军曾制曲，司马屡陪观。本是胡中乐，希君马上弹。
蒙恬芳轨设，游楚妙弹开。新曲帐中发，清音指下来。钿装模六律，柱列配三才。莫听西秦奏，筝筝有剩哀。
既接南邻磬，还随北里笙。平陵通曙响，长乐警宵声。秋至含霜动，春归应律鸣。欲知常待扣，金簴有馀清。
悬匏曲沃上，孤筱汶阳隈。形写歌鸾翼，声随舞凤哀。欢娱分北里，纯孝即南陔。今日虞音奏，跄跄鸟兽来。
汉帝临汾水，周仙去洛滨。郢中吟白雪，梁上绕飞尘。响发行云驻，声随子夜新。愿君听扣角，当自识贤臣。
妙伎游金谷，佳人满石城。霞衣席上转，花岫雪前明。仪凤谐清曲，回鸾应雅声。非君一顾重，谁赏素腰轻。
灿烂金舆侧，玲珑玉殿隈。昆池明月满，合浦夜光回。彩逐灵蛇转，行随舞凤来。甘泉宫起罢，花媚望风台。
映石先过魏，连城欲向秦。洛阳陪胜友，燕赵类佳人。方水晴虹媚，常山瑞马新。徒为卞和识，不遇楚王珍。
南楚标前贡，西秦识旧城。祭天封汉岭，掷地警孙声。向日披沙净，含风振铎鸣。方同杨伯起，独有四知名。
思妇屏辉掩，游人烛影长。玉壶初下箭，桐井共安床。色带长河色，光浮满月光。灵山有珍瓮，仙阙荐君王。
汉日五铢建，姬年九府流。天龙带泉宝，地马列金沟。赵壹囊初乏，何曾箸欲收。金门应入论，玉井冀来求。
汉使巾车远，河阳步障陈。云浮仙石日，霞满蜀江春。机迥回文巧，绅兼束发新。若逢楚王贵，不作夜行人。
妙舞随裙动，行歌入扇清。莲花依帐发，秋月鉴帷明。云薄衣初捲，蝉飞翼转轻。若珍三代服，同擅绮纨名。
金缕通秦国，为裘指魏君。落花遥写雾，飞鹤近图云。马眼冰凌影，竹根雪霰文。何当画秦女，烟际坐氤氲。
御绩创羲黄，缁冠表素王。瀑飞临碧海，火浣擅炎方。孙被登三相，刘衣阐四方。伫因舂斗粟，来晓棣华芳。
征棹三江暮，连樯万里回。相乌风际转，画鹢浪前开。羽客乘霞至，仙人弄月来。何当同傅说，特展巨川材。
天子驭金根，蒲轮辟四门。五神趋雪至，双毂似雷奔。丹凤栖金辖，非熊载宝轩。无阶忝虚左，珠乘奉王言。
传闻有象床，畴昔献君王。玳瑁千金起，珊瑚七宝妆。桂筵含柏馥，兰席拂沈香。愿奉罗帷夜，长乘秋月光。
避席承宣父，重筵揖戴公。桂香浮半月，兰气袭回风。舞拂丹霞上，歌清白雪中。伫将文绮色，舒卷帝王宫。
久闭先生户，高褰太守车。罗将翡翠合，锦逐凤皇舒。明月弹琴夜，清风入幌初。方知决胜策，黄石受兵书。
清风时入燕，紫殿几含秋。暧暧笼铃阁，纤纤上玉钩。窗中翡翠动，户外水精浮。巧作盘龙势，长迎飞燕游。
洞彻琉璃蔽，威纡屈膝回。锦中云母列，霞上织成开。山上含春动，神仙倒景来。脩身兼竭节，谁识作铭才。
桂友寻东阁，兰交聚北堂。象筵分锦绣，罗荐合鸳鸯。光逸偷眠稳，王章泣恨长。孔怀欣共寝，棣萼几含芳。
明鉴掩尘埃，含情照魏台。日中乌鹊至，花里凤皇来。玉彩疑冰彻，金辉似月开。方知乐彦辅，自有鉴人才。
翟羽旧传名，蒲葵价不轻。花芳不满面，罗薄讵障声。禦热含风细，临秋带月明。同心如可赠，持表合欢情。
兔月清光隐，龙盘画烛新。三星花入夜，四序玉调晨。浮炷依罗幌，吹香匝绮茵。若逢燕国相，持用举贤人。
孔坐洽良俦，陈筵几献酬。临风竹叶满，湛月桂香浮。每接高阳宴，长陪河朔游。会从玄石饮，云雨出圆丘。
虚室重招寻，忘言契断金。英浮汉家酒，雪俪楚王琴。广殿轻香发，高台远吹吟。河汾应擢秀，谁肯访山阴。
玉律三秋暮，金精九日开。荣舒洛媛浦，香泛野人杯。靃靡寒潭侧，丰茸晓岸隈。黄花今日晚，无复白衣来。
高簳楚江濆，婵娟含曙氛。白花摇凤影，青节动龙文。叶埽东南日，枝捎西北云。谁知湘水上，流泪独思君。
吐叶依松磴，舒苗长石台。神农尝药罢，质子寄书来。色映蒲萄架，花分竹叶杯。金堤不见识，玉润几重开。
屣步寻芳草，忘忧自结丛。黄英开养性，绿叶正依笼。色湛仙人露，香传少女风。还依北堂下，曹植动文雄。
楚甸供王日，衡阳入贡年。麇包青野外，鸱啸绮楹前。尧帝成茨罢，殷汤祭雨旋。方期大君锡，不惧小巫捐。
新溜满澄陂，圆荷影若规。风来香气远，日落盖阴移。鱼戏排缃叶，龟浮见绿池。魏朝难接采，楚服但同披。
二月虹初见，三春蚁正浮。青蘋含吹转，紫蒂带波流。屡逐明神荐，常随旅客游。既能甜似蜜，还绕楚王舟。
钜野韶光暮，东平春溜通。影摇江浦月，香引棹歌风。日色翻池上，潭花发镜中。五湖多赏乐，千里望难穷。
欲识东陵味，青门五色瓜。龙蹄远珠履，女臂动金花。六子方呈瑞，三仙实可嘉。终朝奉絺绤，谒帝伫非赊。
郁郁高岩表，森森幽涧陲。鹤栖君子树，风拂大夫枝。百尺条阴合，千年盖影披。岁寒终不改，劲节幸君知。
未殖银宫里，宁移玉殿幽。枝生无限月，花满自然秋。侠客条为马，仙人叶作舟。愿君期道术，攀折可淹留。
暮律移寒火，春宫长旧栽。叶生驰道侧，花落凤庭隈。烈士怀忠触，鸿儒访业来。何当赤墀下，疏干拟三台。
杨柳郁氤氲，金堤总翠氛。庭前花类雪，楼际叶如云。列宿分龙影，芳池写凤文。短箫何以奏，攀折为思君。
孤秀峄阳岑，亭亭出众林。春光杂凤影，秋月弄圭阴。高映龙门迥，双依玉井深。不因将入爨，谁谓作鸣琴。
独有成蹊处，秾华发井傍。山风凝笑脸，朝露泫啼妆。隐士颜应改，仙人路渐长。还欣上林苑，千岁奉君王。
潘岳闲居日，王戎戏陌辰。蝶游芳径馥，莺啭弱枝新。叶暗青房晚，花明玉井春。方知有灵干，特用表真人。
擅美玄光侧，传芳瀚海中。凤文疏象郡，花影丽新丰。色对瑶池紫，甘依大谷红。若令逢汉主，还冀识张公。
大庾敛寒光，南枝独早芳。雪含朝暝色，风引去来香。妆面回青镜，歌尘起画梁。若能遥止渴，何暇泛琼浆。
万里盘根植，千秋布叶繁。既荣潘子赋，方重陆生言。玉蘤含霜动，金衣逐吹翻。愿辞湘水曲，长茂上林园。
有鸟居丹穴，其名曰凤皇。九苞应灵瑞，五色成文章。屡向秦楼侧，频过洛水阳。鸣岐今日见，阿阁伫来翔。
黄鹤远联翩，从鸾下紫烟。翱翔一万里，来去几千年。已憩青田侧，时游丹禁前。莫言空警露，犹冀一闻天。
日路朝飞急，霜台夕影寒。联翩依月树，迢递绕风竿。白首何年改，青琴此夜弹。灵台如可托，千里向长安。
不分荆山抵，甘从石印飞。危巢畏风急，绕树觉星稀。喜逐行人至，愁随织女归。倘游明镜里，朝夕动光辉。
春晖满朔方，归雁发衡阳。望月惊弦影，排云结阵行。往还倦南北，朝夕苦风霜。寄语能鸣侣，相随入帝乡。
飒沓睢阳涘，浮游汉水隈。钱飞出井见，鹤引入琴哀。李陵赋诗罢，王乔曳舄来。何当归太液，翱集动成雷。
芳树杂花红，群莺乱晓空。声分折杨吹，娇韵落梅风。写啭清弦里，迁乔暗木中。友生若可冀，幽谷响还通。
白雉振朝声，飞来表太平。楚郊疑凤出，陈宝若鸡鸣。童子怀仁至，中郎作赋成。冀君看饮啄，耿介独含情。
天女伺辰至，玄衣澹碧空。差池沐时雨，颉颃舞春风。相贺雕阑侧，双飞翠幕中。勿惊留爪去，犹冀识吴宫。
大厦初成日，嘉宾集杏梁。衔书表周瑞，入幕应王祥。暮宿江城里，朝游涟水傍。愿齐鸿鹄至，希逐凤皇翔。
衔烛耀幽都，含章拟凤雏。西秦饮渭水，东洛荐河图。带火移星陆，升云出鼎湖。希逢圣人步，庭阙正晨趋。
汉祀应祥开，鲁郊西狩回。奇音中钟吕，成角喻英才。画像临仙阁，藏书入帝台。若惊能吐哺，为待凤皇来。
郁林开郡毕，维扬作贡初。万推方演梦，惠子正焚书。执燧奔吴战，量舟入魏墟。六牙行致远，千叶奉高居。
天马本来东，嘶惊御史骢。苍龙遥逐日，紫燕迥追风。明月来鞍上，浮云落盖中。得随穆天子，何假唐成公。
齐歌初入相，燕阵早横功。欲向桃林下，先过梓树中。在吴频喘月，奔梦屡惊风。不用五丁士，如何九折通。
车法肇宗周，鼷文阐大猷。还将君子变，来蕴太公筹。委质超羊鞟，飞名列虎侯。若令逢雨露，长隐南山幽。
导洛宜阳右，乘春别馆前。昭仪忠汉日，太傅翊周年。列射三侯满，兴师七步旋。莫言舒紫褥，犹异饮清泉。
涿鹿闻中冀，秦原辟帝畿。柰花开旧苑，萍叶蔼前诗。道士乘仙日，先生折角时。方怀丈夫志，抗首别心期。
绝饮惩浇俗，行驱梦逸材。仙人拥石去，童子驭车来。夜玉含星动，晨毡映雪开。莫言鸿渐力，长牧上林隈。
上蔡应初击，平冈远不稀。目随槐叶长，形逐桂条飞。汉月澄秋色，梁园映雪辉。唯当感纯孝，郛郭引兵威。
盈缺青冥外，东风万古吹。何人种丹桂，不长出轮枝。
圆魄上寒空，皆言四海同。安知千里外，不有雨兼风。
解落三秋叶，能开二月花。过江千尺浪，入竹万竿斜。
七萃銮舆动，千年瑞检开。文如龟负出，图似凤衔来。殷荐三神享，明禋万国陪。周旗黄鸟集，汉幄紫云回。日暮钩陈转，清歌上帝台。
雁沼开香域，鹦林降綵旃。还窥图凤宇，更坐跃龙川。桂舆朝群辟，兰宫列四禅。半空银阁断，分砌宝绳连。甘雨苏燋泽，慈云动沛篇。独惭贤作砺，空喜福成田。
旧宫贤相筑，新苑圣君来。运改城隍变，年深栋宇摧。后池无复水，前殿久成灰。莫辨祈风观，空传承露杯。宸心千载合，睿律九韶开。今日联章处，犹疑上柏台。
玉塞征骄子，金符命老臣。三军张武旆，万乘饯行轮。猛气凌玄朔，崇恩降紫宸。投醪还结士，辞第本忘身。露下鹰初击，风高雁欲宾。方销塞北祲，还靖漠南尘。
故台苍颉里，新邑紫泉居。岁在开金寺，时来降玉舆。龙形虽近刹，鸟迹尚留书。竹是蒸青外，池仍点墨馀。天文光圣草，宝思合真如。谬奉千龄日，欣陪十地初。
辙迹光西崦，勋庸纪北燕。何如万方会，颂德九门前。灼灼临黄道，迢迢入紫烟。仙盘正下露，高柱欲承天。山类丛云起，珠疑大火悬。声流尘作劫，业固海成田。帝泽倾尧酒，宸歌掩舜弦。欣逢下生日，还睹上皇年。
配极辉光远，承天顾托隆。负图济多难，脱履归成功。圣道昭永锡，邕言让在躬。还推万方重，咸仰四门聪。恭己忘自逸，因人体至公。垂旒沧海晏，解网法星空。云散天五色，春还日再中。称觞合缨弁，率舞应丝桐。凯乐深居镐，传歌盛饮丰。小臣滥簪笔，无以颂唐风。
南洛师臣契，东岩王佐居。幽情遗绂冕，宸眷属樵渔。制下峒山跸，恩回灞水舆。松门驻旌盖，薜幄引簪裾。石磴平黄陆，烟楼半紫虚。云霞仙路近，琴酒俗尘疏。乔木千龄外，悬泉百丈馀。崖深经鍊药，穴古旧藏书。树宿抟风鸟，池潜纵壑鱼。宁知天子贵，尚忆武侯庐。
十年倡家妇，三秋边地人。红妆楼上歇，白发陇头新。夜夜风霜苦，年年征戍频。山西长落日，塞北久无春。团扇辞恩宠，回文赠苦辛。胡兵屡攻战，汉使绝和亲。消息如瓶井，沈浮似路尘。空馀千里月，照妾两眉嚬。
荒隅时未通，副相下临戎。授律星芒动，分兵月晕空。犀皮拥青橐，象齿饰雕弓。决胜三河勇，长驱六郡雄。登山窥代北，屈指计辽东。伫见燕然上，抽毫颂武功。
夕吹生寒浦，清淮上暝潮。迎风欲举棹，触浪反停桡。淼漫烟波阔，参差林岸遥。日沈丹气敛，天敞白云销。水雁衔芦叶，沙鸥隐荻苗。客行殊未已，川路几迢迢。
函谷双崤右，伊川二陕东。仙舟窅将隔，芳斝暂云同。朋席馀欢尽，文房旧侣空。他乡千里月，岐路九秋风。背枥嘶班马，分洲叫断鸿。别后青山外，相望白云中。
玉塞边烽举，金坛庙略申。羽书资锐笔，戎幕引英宾。剑动三军气，衣飘万里尘。琴尊留别赏，风景惜离晨。笛梅含晚吹，营柳带馀春。希君勒石返，歌舞入城闉。
桂亭依绝巘，兰榭俯回溪。绮栋鱼鳞出，雕甍凤羽栖。引泉聊涨沼，凿磴且通蹊。席上山花落，帘前野树低。弋林开曙景，钓渚发晴霓。狎水惊梁雁，临风听楚鸡。复看题柳叶，弥喜荫桐圭。
杪冬严杀气，穷纪送颓光。薄狩三农隙，大阅五戎场。菜田初起烧，兰野正开防。夹岸虹旗转，分朋兽罟张。燕弧带晓月，吴剑动秋霜。原启前禽路，山萦后骑行。云区坠日羽，星苑毙天狼。礼振军容肃，威宣武节扬。神心体殷祝，灵兆叶姬祥。幸陪仙驾末，欣采翰林芳。
鸣鞞入嶂口，汎舸历川湄。尚想江陵阵，犹疑下濑师。岸回帆影疾，风逆鼓声迟。萍叶沾兰桨，林花拂桂旗。弓鸣苍隼落，剑动白猿悲。芳树吟羌管，幽篁入楚词。全军多胜策，无战在明时。寄谢山东妙，长缨徒自欺。
碣馆分襄野，平台架射峰。英藩信炜烨，胜地本从容。林引梧庭凤，泉归竹沼龙。小轩恒共处，长坂属相从。野席兰琴奏，山台桂酒醲。一枰移昼景，六著尽宵钟。枚藻清词律，邹谈耀辩锋。结欢良有裕，联寀愧无庸。暂悦丘中赏，还希物外踪。风烟远近至，鱼鸟去来逢。月涧横千丈，云崖列万重。树红山果熟，崖绿水苔浓。愿以西园柳，长间北岩松。
游宦劳牵网，风尘久化衣。迹驰东苑路，望阻北岩扉。及此承休告，聊将狎遁肥。十旬俄委疾，三径且殊归。茂陵窅难即，灵台暂可依。疲痾旅城寺，延想属郊畿。夕梦园林是，晨瞻邑里非。绿畴良已秽，清濠旷不追。野花何处落？山月几秋辉。彼美符商政，优游绝汉机。高情物累遣，逸气烟霞飞。乐道方无闷，怀贤独有违。尊虚旧园酒，琴静故人徽。夏沼莲初发，秋田麦稍稀。何当携手去，岁暮采芳菲。
神岳瑶池圃，仙宫玉树林。乘时警天御，清暑涤宸襟。梁驾陪玄赏，淄庭掩翠岑。对岩龙岫出，分壑雁池深。檐迥松萝映，窗高石镜临。落泉奔涧响，惊吹助猿吟。野气迷凉燠，山花杂古今。英藩盛宾侣，胜景想招寻。践径披兰叶，攀崖引桂阴。穆生时泛醴，邹子或调琴。雉翳分场合，鱼钩向浦沈。朝游极斜景，夕宴待横参。顾己惭铅锷，叨名齿玳簪。暂依朱邸馆，还畅白云心。丘壑信多美，烟霞得所钦。寓言摅宿志，窃吹简知音。奖价踰珍石，酬文重振金。方从仁智所，携手濯清浔。
积阳躔首夏，隆旱届徂秋。炎威振皇服，歊景暴神州。气涤朝川朗，光澄夕照浮。草木委林甸，禾黍悴原畴。国惧流金眚，人深悬磬忧。紫宸兢履薄，丹扆念推沟。望肃坛场祀，冤申囹圄囚。御车迁玉殿，荐菲撤琼羞。济窘邦储发，蠲穷井赋优。服闲云骥屏，冗术土龙修。睿感通三极，天诚贯六幽。夏祈良未拟，商祷讵为俦。穴蚁祯符应，山蛇毒影收。腾云八际满，飞雨四溟周。聚霭笼仙阙，连霏绕画楼。旱陂仍积水，涸沼更通流。晚穗萎还结，寒苗瘁复抽。九农欢岁阜，万宇庆时休。野洽如坻咏，途喧击壤讴。幸闻东李道，欣奉北场游。
凤辇腾宸驾，骊籞次乾游。坎德疏温液，山隈派暖流。寒氛空外拥，蒸气沼中浮。林凋帷影散，云敛盖阴收。霜郊畅玄览，参差落景遒。
冬去更筹尽，春随斗柄回。寒暄一夜隔，客鬓两年催。
秦郊平旧险，周德眷遗黎。始闻清夜柝，俄见落封泥。物色来无限，津途去不迷。空亭谁问马，闲戍但鸣鸡。山月寒弥净，河风晓更凄。赠言杨伯起，非复是关西。
九日正乘秋，三杯兴已周。泛桂迎尊满，吹花向酒浮。长房萸早熟，彭泽菊初收。何藉龙沙上，方得恣淹留。
四郊秦汉国，八水帝王都。阊阖雄里闬，城阙壮规模。贯渭称天邑，含岐实奥区。金门披玉馆，因此识皇图。
眷言君失德，骊邑想秦馀。政烦方改篆，愚俗乃焚书。阿房久已灭，阁道遂成墟。欲厌东南气，翻伤掩鲍车。
水殿临丹籞，山楼绕翠微。昔游人托乘，今幸帝垂衣。涧筱缘峰合，岩花逗浦飞。朝来江曲地，无处不光辉。
崖巘万寻悬，居高敞御筵。行戈疑驻日，步辇若登天。城阙雾中近，关河云外连。谬陪登岱驾，欣奉济汾篇。
桂宫明月夜，兰殿起秋风。云汉弥年阻，星筵此夕同。倏来疑有处，旋去已成空。睿作钧天响，魂飞在梦中。
仙跸九成台，香筵万寿杯。一旬初降雨，二月早闻雷。叶向朝霁密，花含宿润开。幸承天泽豫，无使日光催。
上日登楼赏，中天御辇飞。后庭联舞唱，前席仰恩辉。睿作风云起，农祥雨雪霏。幸陪人胜节，长愿奉垂衣。
青阳御紫微，白雪下彤闱。浃壤流天霈，绵区洒帝辉。水如银度烛，云似玉披衣。为得因风起，还来就日飞。
望幸纡千乘，登高自九重。台疑临戏马，殿似接疏龙。捧箧萸香遍，称觞菊气浓。更看仙鹤舞，来此庆时雍。
初日承归旨，秋风起赠言。汉珠留道味，江璧返真源。地出南关远，天回北斗尊。宁知一柱观，却启四禅门。
涌塔临玄地，高层瞰紫微。鸣銮陪帝出，攀橑翊天飞。庆洽重阳寿，文含列象辉。小臣叨载笔，欣此颂巍巍。
清跸幸禅楼，前驱历御沟。还疑九日豫，更想六年游。圣藻辉缨络，仙花缀冕旒。所欣延亿载，宁祗庆重秋。
紫禁乘宵动，青门访水嬉。贵游鳣序集，仙女凤楼期。合宴簪绅满，承恩雨露滋。北辰还捧日，东馆幸逢时。
制跸乘骊阜，回舆指凤京。南山四皓谒，西岳两童迎。云幄临悬圃，霞杯荐赤城。神明近兹地，何必往蓬瀛。
徭役苦流滞，风波限溯洄。江流通地骨，山道绕天台。有鸟图南去，无人见北来。闭门沧海曲，云雾待君开。
展骥旌时杰，谈鸡美代贤。暂离仙掖务，追送近郊筵。地惨金商节，人康璧假田。从来昆友事，咸以佩刀传。
淮源之水清，可以濯君缨。彼美称才杰，亲人伫政声。岁寒畴曩意，春晚别离情。终叹临岐远，行看拥传荣。
端揆凝邦绩，台阶阐国猷。方崇大厦栋，忽逝巨川舟。白日铭安在，清风颂独留。死生恩命毕，零落掩山丘。
暮归泉壤隔，朝发城池恋。汉畤结愁阴，秦陵下悲霰。骎骎百驷驰，悯悯群龙饯。石马徒自施，玉人终不见。
玉颜生汉渚，金缕化邙尘。汤沐荣天女，哀荣感路人。凤凰曾作伴，蝼蚁忽为亲。畴日成蹊处，秾华不复春。
宇内文儒重，朝端礼命优。立言多启沃，论道盛谋猷。顾日琴安在，冲星剑不留。徒怀东武襚，更掩北原丘。
汤沐三千赋，楼台十二重。银炉称贵幸，玉辇盛过逢。嫔则留中馈，娥辉没下舂。平阳百岁后，歌舞为谁容。
宾卫俨相依，横门启曙扉。灵阴蟾兔缺，仙影凤皇飞。一水秋难渡，三泉夜不归。况临青女节，瑶草更前哀。
劲节凌冬劲，芳心待岁芳。能令人益寿，非止麝含香。
家住千门侧，亭临二水傍。贵游开北地，宸眷幸西乡。曳履迎中谷，鸣丝出后堂。浦疑观万象，峰似驻三光。草向琼筵乐，花承绣扆香。圣情思旧重，留饮赋雕章。
玉辂寻春赏，金堤重晦游。川通黑水浸，地派紫泉流。晃朗扶桑出，绵联杞树周。乌疑填海处，人似隔河秋。劫尽灰犹识，年移石故留。汀洲归棹晚，箫鼓杂汾讴。
凤辇乘春陌，龙山访故台。北宫才尽处，南斗独昭回。肆览飞宸札，称觞引御杯。已观蓬海变，谁厌柏梁灾。代挹孙通礼，朝称贾谊才。忝侪文雅地，先后各时来。
边郊草具腓，河塞有兵机。上宰调梅寄，元戎细柳威。武貔东道出，鹰隼北庭飞。玉匣谋中野，金舆下太微。投醪衔饯酌，缉衮事征衣。勿谓公孙老，行闻奏凯归。
睿德总无边，神皋择胜缘。二仪齐法驾，三会礼香筵。汉阙中黄近，秦山太白连。台疑观鸟日，池似刻鲸年。满月临真境，秋风入御弦。小臣叨下列，持管谬窥天。
象设隆新宇，龙潜想旧居。碧楼披玉额，丹仗导金舆。代日兴光近，周星掩曜初。空歌清沛筑，梵乐奏胡书。帝造环三界，天文贲六虚。康哉孝理日，崇德在真如。
日逐滋南寇，天威抚北垂。析圭行仗节，持印且分麾。羽檄双凫去，兵车驷马驰。虎旗悬气色，龙剑抱雄雌。候月期戡剪，经时念别离。坐闻关陇外，无复引弓儿。
青史高遗迹，黄垆掩旧封。宁知陌上兽，何羡水中龙。
至化恒在宥，保和兹息人。推诚抚诸夏，与物长为春。仲月风景暖，禁城花柳新。芳时协金奏，赐宴同群臣。丝竹岂云乐，忠贤惟所亲。庶洽朝野意，旷然天地均。
忧勤承圣绪，开泰喜时康。恭己临群后，垂衣御八荒。务闲春向暮，朝罢日犹长。紫殿初筵列，彤庭广乐张。成功归辅弼，致理赖忠良。共此欢娱事，千秋乐未央。
爽节在重九，物华新雨馀。清秋黄叶下，菊散金潭初。万实行就稔，百工欣所如。欢心畅遐迩，殊俗同车书。至化自敦睦，佳辰宜宴胥。锵锵间丝竹，济济罗簪裾。此乐匪足耽，此诚期永孚。
令节晓澄霁，四郊烟霭空。天清白露洁，菊散黄金丛。寡德荷天贶，顺时休百工。岂怀歌钟乐，思为君臣同。至化在亭育，相成资始终。未知康衢咏，所仰惟年丰。
爽气肃时令，早衣闻朔鸿。重阳有佳节，具物欣年丰。皎洁暮潭色，芬敷新菊丛。芳尊满衢室，繁吹凝烟空。惠合信吾道，保和惟尔同。推诚至玄化，天下期为公。
高僧居净域，客子恋皇宫。试访毗耶室，旋游方丈中。禅林吹梵响，忍草散香风。妙说三元义，能谈不二宗。色空双已灭，内外两缘同。识尽无生理，乃觉出凡笼。
岁去红颜尽，愁来白发新。今朝开镜匣，疑是别逢人。
闻道成都酒，无钱亦可求。不知将几斗，销得此来愁。
庭槐岁月深，半死尚抽心。叶少宁障日，枝疏不碍禽。帷幄谅无取，栋梁非所任。愧在龙楼侧，羞处凤池阴。未能辞雨露，犹得款衣簪。惜悲生意尽，空馀古木吟。
上苑清銮路，高居重豫游。前对芙蓉沼，傍临杜若洲。地如玄扈望，波似洞庭秋。列筵飞翠斝，分曹戏鹢舟。湍高棹影没，岸近榜歌遒。舞曲依鸾殿，箫声下凤楼。忽闻天上乐，疑逐海查流。
重九临商节，登高出汉宫。正逢萸实满，还对菊花丛。霁云开就日，仙藻丽秋风。微臣预在镐，窃抃遂无穷。
沙界人王塔，金绳梵帝游。言从祇树赏，行玩菊丛秋。御酒调甘露，天花拂綵旒。尧年将佛日，同此庆时休。
客从巴水渡，传尔溯行舟。是日风波霁，高唐雨半收。青山满蜀道，绿水向荆州。不作书相问，谁能慰别愁。
吾宗固神秀，体物写谋长。形制开古迹，曾冰延乐方。太山雄地理，巨壑眇云庄。高兴汨烦促，永怀清典常。含弘知四大，出入见三光。负郭喜粳稻，安时歌吉祥。
偃武尧风接，崇文汉道恢。集贤更内殿，清选自中台。佐命留侯业，词华博物才。天厨千品降，御酒百壶催。鹓鹭方成列，神仙喜暂陪。复欣同拜首，叨此颂良哉。
止足人高尚，遗荣子独前。诣台飞舄日，辞阙挂冠年。象服归丹扆，霓裳降紫天。仙舟望不及，朝野共推贤。
鲁卫情先重，亲贤爱转多。冕旒丰暇日，乘景暂经过。戚里申高宴，平台奏雅歌。复寻为善乐，方验保山河。
地有招贤处，人传乐善名。鹜池临九达，龙岫对层城。桂月先秋冷，蘋风向晚清。凤楼遥可见，彷佛玉箫声。
桂殿与山连，兰汤涌自然。阴崖含秀色，温谷吐潺湲。绩为蠲邪著，功因养正宣。愿言将亿兆，同此共昌延。
边服胡尘起，长安汉将飞。龙蛇开阵法，貔虎振军威。诈虏脑涂地，征夫血染衣。今朝书奏入，明日凯歌归。
境出三秦外，途分二陕中。山川入虞虢，风俗限西东。树古棠阴在，耕馀让畔空。鸣笳从此去，行见洛阳宫。
拂曙辟行宫，寒皋野望通。繁云低远岫，飞雪舞长空。赋象恒依物，萦回屡逐风。为知勤恤意，先此示年丰。
遗荣期入道，辞老竟抽簪。岂不惜贤达，其如高尚心。寰中得秘要，方外散幽襟。独有青门饯，群僚怅别深。
行迈离秦国，巡方赴洛师。路逢三五夜，春色暗中期。关外长河转，宫中淑气迟。歌钟对明月，不减旧游时。
壮徒恒贾勇，拔拒抵长河。欲练英雄志，须明胜负多。噪齐山岌嶪，气作水腾波。预期年岁稔，先此乐时和。
节变寒初尽，时和气已春。繁云先合寸，膏雨自依旬。飒飒飞平野，霏霏静暗尘。悬知花叶意，朝夕望中新。
铸得千秋镜，光生百鍊金。分将赐群后，遇象见清心。台上冰华澈，窗中月影临。更衔长绶带，留意感人深。
太乙三门诀，元君六甲符。下传金版术，上刻玉清书。有美探真士，囊中得秘书。自知三醮后，翊我灭残胡。
宝照含天地，神剑合阴阳。日月丽光景，星斗裁文章。写鉴表容质，佩服为身防。从兹一赏玩，永德保龄长。
道家奠灵简，自昔仰神仙。真子今将命，苍生福可传。江山寻故国，城郭信依然。二室遥相望，云回洞里天。
洞府修真客，衡阳念旧居。将成金阙要，愿奉玉清书。云路三天近，松溪万籁虚。犹期传秘诀，来往候仙舆。
城阙天中近，蓬瀛海上遥。归期千载鹤，春至一来朝。采药逢三秀，餐霞卧九霄。参同如有旨，金鼎待君烧。
默受王倪道，逾深尹喜师。欣同八景会，更叶九丹时。鸾鹤遥烟境，江山渺别思。当迁洞庭日，留念上京期。
杨许开真箓，夫君密契传。九星连紫盖，双景合丹田。玉简龟台职，金坛洞府仙。犹期禦风便，朝夕候泠然。
日下非殊俗，天中嘉会朝。念余怀义远，矜尔畏途遥。涨海宽秋月，归帆驶夕飙。因惊彼君子，王化远昭昭。
河曲回千里，关门限二京。所嗟非恃德，设险到天平。
啄木觜距长，凤皇羽毛短。苦嫌松桂寒，任逐桑榆煖。
仙客厌人间，孤云比性閒。话离情未已，烟水万重山。
腊月忻三白，嘉平安四邻。预知天下稔，先为物华春。
五月符天数，五音调夏钧。旧来传五日，无事不称神。穴枕通灵气，长丝续命人。四时花竞巧，九子粽争新。方殿临华节，圆宫宴雅臣。进对一言重，遒文六义陈。股肱良足咏，风化可还淳。
长榆息烽火，高柳静风尘。卜征巡九洛，展豫出三秦。昔是潜龙地，今为上理辰。时平乘道泰，聊赏遇年春。黄河分地络，飞观接天津。一览遗芳翰，千载肃如神。
吴国分牛斗，晋室命龙骧。受任敌已灭，策勋名不彰。居美未尽善，矜功徒自伤。长戟今何在？孤坟此路傍。不观松柏茂，空馀荆棘场。叹嗟悬剑陇，谁识梦刀祥。
乾道运无穷，恒将人代工。阴阳调历象，礼乐报玄穹。介胄清荒外，衣冠佐域中。言谈延国辅，词赋引文雄。野霁伊川绿，郊明巩树红。冕旒多暇景，诗酒会春风。
今年通闰月，入夏展春辉。楼下风光晚，城隅宴赏归。九歌扬政要，六舞散朝衣。天喜时相合，人和事不违。礼中推意厚，乐处感心微。别赏阳台乐，前旬暮雨飞。
撰日岩廊暇，需云宴乐初。万方朝玉帛，千品会簪裾。地入南山近，城分北斗馀。池塘垂柳密，原隰野花疏。帟幕看逾暗，歌钟听自虚。兴阑归骑转，还奏弼违书。
广学开书院，崇儒引席珍。集贤招衮职，论道命台臣。礼乐沿今古，文章革旧新。献酬尊俎列，宾主位班陈。节变云初夏，时移气尚春。所希光史册，千载仰兹晨。
紫府求贤士，清溪祖逸人。江湖与城阙，异迹且殊伦。间有幽栖者，居然厌俗尘。林泉先得性，芝桂欲调神。地道踰稽岭，天台接海滨。音徽从此间，万古一芳春。
饬驾去京邑，鸣鸾指洛川。循途经太华，回跸暂周旋。翠崿留斜影，悬岩冒夕烟。四方皆石壁，五位配金天。彷佛看高掌，依稀听子先。终当铭岁月，从此记灵仙。
日观卜先征，时巡顺物情。风行未备礼，云密遽飘霙。委树寒花发，萦空落絮轻。朝如玉已会，庭似月犹明。既睹肤先合，还欣尺有盈。登封何以报？因此谢功成。
西狩观周俗，南山历汉宫。荐鲜知路近，省敛觉年丰。阴谷含神爨，汤泉养圣功。益龄仙井合，愈疾醴源通。不重鸣岐凤，谁矜陈宝雄。愿将无限泽，沾沐众心同。
雷出应乾象，风行顺国人。川途犹在晋，车马渐归秦。背陕关山险，横汾鼓吹频。草依阳谷变，花待北岩春。闻有鹓鸾客，清词雅调新。求音思欲报，心迹竟难陈。
潞国开新府，壶关宠旧林。妙旌循吏德，持悦庶氓心。礼乐中朝贵，神明列郡钦。扬风非赠扇，易俗是张琴。藩镇讴谣满，行宫雨露深。会书丞相策，先赐颍川金。
宗师心物外，为道运虚舟。不恋岩泉赏，来从宫禁游。探玄知几岁，习静更宜秋。烟树辨朝色，风湍闻夜流。坐朝繁听览，寻胜在清幽。欲广无为化，因兹庶可求。
端午临中夏，时清日复长。盐梅已佐鼎，曲糵且传觞。事古人留迹，年深缕积长。当轩知槿茂，向水觉芦香。亿兆同归寿，群公共保昌。忠贞如不替，贻厥后昆芳。
九达长安道，三阳别馆春。还将听朝暇，回作豫游晨。不战要荒服，无刑礼乐新。合酺覃土宇，欢宴接群臣。玉斝飞千日，琼筵荐八珍。舞衣云曳影，歌扇月开轮。伐鼓鱼龙杂，撞钟角抵陈。曲终酣兴晚，须有醉归人。
兰殿千秋节，称名万寿觞。风传率土庆，日表继天祥。玉宇开花萼，宫县动会昌。衣冠白鹭下，帟幕翠云长。献遗成新俗，朝仪入旧章。月衔花绶镜，露缀綵丝囊。处处祠田祖，年年宴杖乡。深思一德事，小获万人康。
赤帝收三杰，黄轩举二臣。由来丞相重，分掌国之钧。我有握中璧，双飞席上珍。子房推道要，仲子讶风神。复辍台衡老，将为调护人。鹓鸾同拜日，车骑拥行尘。乐聚南宫宴，觞连北斗醇。俾予成百揆，垂拱问彝伦。
杂虏忽猖狂，无何敢乱常。羽书朝继入，烽火夜相望。将出凶门勇，兵因死地强。蒙轮皆突骑，按剑尽鹰扬。鼓角雄山野，龙蛇入战场。流膏润沙漠，溅血染锋铓。雾扫清玄塞，云开静朔方。武功今已立，文德愧前王。
代邸青门右，离宫紫陌陲。庭如过沛日，水若渡江时。绮观连鸡岫，朱楼接雁池。从来敦棣萼，今此茂荆枝。万叶传馀庆，千年志不移。凭轩聊属目，轻辇共追随。务本方崇训，相辉保羽仪。时康俗易渐，德薄政难施。鼓吹迎飞盖，弦歌送羽卮。所希覃率土，孝弟一同规。
端拱复垂裳，长怀御远方。股肱申教义，戈剑靖要荒。命将绥边服，雄图出庙堂。三台入武帐，八座起文昌。宝胄匡韩主，华宗辅汉王。茂先惭博物，平子谢文章。尽节恢时佐，输诚禦寇场。三军临朔野，驷马即戎行。鼓吹威夷狄，旌轩溢洛阳。云台先著美，今日更贻芳。
振武威荒服，扬文肃远墟。金坛申将礼，玉节授军符。免胄三方外，衔刀万里馀。昔时吴会静，今日虏庭虚。分阃仍推毂，援桴且训车。风扬旌旆远，雨洗甲兵初。坐见台阶谧，行闻祅祲除。檄来虽插羽，箭去亦飞书。舟楫功须著，盐梅望匪疏。不应陈七德，欲使化先敷。
三千初击浪，九万欲抟空。天地犹惊否，阴阳始遇蒙。存贞期历试，佐贰伫昭融。多谢时康理，良惭实赖功。长怀问鼎气，夙负拔山雄。不学刘琨舞，先歌汉祖风。英髦既包括，豪杰自牢笼。人事一朝异，讴歌四海同。如何昔朱邸，今此作离宫？雁沼澄澜翠，猿岩落照红。小山秋桂馥，长坂旧兰丛。即是淹留处，乘欢乐未穷。
紫府烟霞士，玄宗道德师。心将万籁合，志与九仙期。绝俗遗尘境，同人喜济时。访经游玉洞，敷教入瑶墀。茅岭追馀迹，金坛赴远思。阴宫春旧记，阳观饬新祠。缅想埋双璧，长怀采五芝。真灵若可遇，鸾鹤伫来兹。
四维分景纬，万象含中枢。玉帛遍天下，梯杭归上都。缅怀阻青陆，岁月勤黄图。漫漫穷地际，苍苍连海隅。兴言名义国，岂谓山河殊。使去传风教，人来习典谟。衣冠知奉礼，忠信识尊儒。诚矣天其鉴，贤哉德不孤。拥旄同作牧，厚贶比生刍。益重青青志，风霜恒不渝。
少年学骑射，勇冠并州儿。直爱出身早，边功沙漠垂。戎鞭腰下插，羌笛雪中吹。膂力今应尽，将军犹未知。
子月过秦正，寒云覆洛城。嗟君未得志，犹作苦辛行。煖酒嫌衣薄，瞻风候雨晴。春官含笑待，驱马速前程。
夜梦还京北，乡心恨捣衣。朝逢入秦使，走马唤君归。驿路清霜下，关门黄叶稀。还家应信宿，看子速如飞。
禅室吐香烬，轻纱笼翠烟。长绳挂青竹，百尺垂红莲。熠爚众星下，玲珑双塔前。含光待明发，此别岂徒然。
可叹芳菲日，分为万里情。阊门折垂柳，御苑听残莺。海戍通闽邑，江航过楚城。客心君莫问，春草是王程。
梅花今正发，失路复何如。旧国云山在，新年风景馀。春饶汉阳梦，日寄武陵书。可即明时老，临川莫羡鱼。
洛阳为此别，携手更何时。不复人间见，祗应海上期。清溪入云木，白首卧茅茨。共惜卢敖去，天边望所思。
寂寞俱不偶，裹粮空入秦。宦途已可识，归卧包山春。旧国指飞鸟，沧波愁旅人。开樽洛水上，怨别柳花新。
城南送归客，举酒对林峦。暄鸟迎风啭，春衣度雨寒。桃花开翠幕，柳色拂金鞍。公子何时至，无令芳草阑。
荆扉带郊郭，稼穑满东菑。倚杖寒山暮，鸣梭秋叶时。回云覆阴谷，返景照霜梨。澹泊真吾事，清风别自兹。
东园长新笋，映日复穿篱。迸出依青嶂，攒生半绿池。色因林向背，行逐地高卑。但恐春将老，青青独尔为。
存殁令名传，青青松柏田。事姑称孝妇，生子继先贤。露湿铭旌重，风吹卤簿前。阴堂从此闭，谁诵女师篇。
桃李皆开尽，芳菲渐觉阑。鸟声愁暮雨，花色疑春寒。倚石攀藤蔓，窥林数竹竿。葛巾常半著，何处似当閒。
云阴带残日，怅别此何时。欲望黄山道，无由见所思。
馀春伴蝴蝶，把酒听黄鹂。最是淹留处，残花三两枝。
行人朝走马，直指蓟城傍。蓟城通漠北，万里别吾乡。海上千烽火，沙中百战场。军书发上郡，春色度河阳。袅袅汉宫柳，青青胡地桑。琵琶出塞曲，横笛断君肠。
名高不择仕，委世随虚舟。小邑常叹屈，故乡行可游。青枫半村户，香稻盈田畴。为政日清净，何人同海鸥。摇巾北林夕，把菊东山秋。对酒池云满，向家湖水流。岸阴止鸣鹄，山色映潜虬。靡靡俗中理，萧萧川上幽。昔年至吴郡，常隐临江楼。我有一书札，因之芳杜洲。
风俗尚九日，此情安可忘。菊花辟恶酒，汤饼茱萸香。云入授衣假，风吹闲宇凉。主人尽欢意，林景昼微茫。清切晚砧动，东西归鸟行。淹留怅为别，日醉秋云光。
言别恨非一，弃置我宗英。向用五经笥，今为千里行。裹粮顾庭草，羸马诘朝鸣。斗酒对寒食，杂花宜晚晴。春衣采洲路，夜饮南阳城。客梦岘山晓，渔歌江水清。楚俗少相知，远游难称情。同人应馆谷，刺史在郊迎。只合侍丹扆，翻令辞上京。时方春欲暮，叹息向流莺。
子为郡从事，主印清淮边。谈笑一州里，从容群吏先。手持三尺令，遣决如流泉。太守既相许，诸公谁不然。孤城连海树，万室带山烟。春日溪湖净，芳洲葭菼连。炊粳蟹螯熟，下箸鲈鱼鲜。野鹤宿檐际，楚云飞面前。听歌送离曲，且驻木兰船。赠尔八行字，当闻佳政传。
寸禄言可取，托身将见遗。惭无匹夫志，悔与名山辞。绂冕谢知己，林园多后时。葛巾方濯足，蔬食但垂帷。十室对河岸，渔樵祗在兹。青郊香杜若，白水映茅茨。昼景彻云树，夕阴澄古逵。渚花独开晚，田鹤静飞迟。且复乐生事，前贤为我师。清歌聊鼓楫，永日望佳期。
草堂每多暇，时谒山僧门。所对但群木，终朝无一言。我心爱流水，此地临清源。含吐山上日，蔽亏松外村。孤峰隔身世，百衲老寒暄。禅户积朝雪，花龛来暮猿。顾余守耕稼，十载隐田园。萝筱慰舂汲，岩潭恣讨论。泄云岂知限，至道莫探元。且愿启关锁，于焉微尚存。
常称挂冠吏，昨日归沧洲。行客暮帆远，主人庭树秋。岂伊问天命，但欲为山游。万物我何有，白云空自幽。萧条江海上，日夕见丹丘。生事非渔钓，赏心随去留。惜哉旷微月，欲济无轻舟。倏忽令人老，相思河水流。
汉家萧相国，功盖五诸侯。勋业河山重，丹青锡命优。君为禁脔婿，争看玉人游。荀令焚香日，潘郎振藻秋。新成鹦鹉赋，能衣鹔鹴裘。不惮轩车远，仍寻薜荔幽。苑梨飞绛叶，伊水净寒流。雪满故关道，云遮祥凤楼。一身轻寸禄，万物任虚舟。别后如相问，沧波双白鸥。
云华满高阁，苔色上钩栏。药草空阶静，梧桐返照寒。清吟可愈疾，携手暂同欢。堕叶和金磬，饥乌鸣露盘。伊流惜东别，灞水向西看。旧托含香署，云霄何足难。
罢吏今何适，辞家方独行。嵩阳入归梦，颍水半前程。闻道淮阳守，东南卧理清。郡斋观政日，人马望乡情。叠岭雪初霁，寒砧霜后鸣。临川嗟拜手，寂寞事躬耕。
沅上秋草晚，苍苍尧女祠。无人见精魄，万古寒猿悲。桂水身殁后，椒浆神降时。回云迎赤豹，骤雨飒文狸。受命出炎海，焚香徵楚词。乘骢感遗迹，一吊清川湄。
仙宫有名籍，度世吴江濆。大道本无我，青春长与君。中州俄已到，至理得而闻。明主降黄屋，时人看白云。空山何窈窕，三秀日氛氲。遂此留书客，超遥烟驾分。
与子十年旧，其如离别何。宦游邻故国，归梦是沧波。京口青山远，金陵芳草多。云帆晓容裔，江日昼清和。县郭舟人饮，津亭渔者歌。茅山有仙洞，羡尔再经过。
问君从宦所，何日府中趋。遥指金陵县，青山天一隅。行人怀寸禄，小吏献新图。北固波涛险，南天风俗殊。春江连橘柚，晚景媚菰蒲。漠漠花生渚，亭亭云过湖。滩沙映村火，水雾敛樯乌。回首东门路，乡书不可无。
岘山枕襄阳，滔滔江汉长。山深卧龙宅，水净斩蛟乡。元凯春秋传，昭明文选堂。风流满今古，烟岛思微茫。白雁暮冲雪，青林寒带霜。芦花独戍晚，柑实万家香。旧国欲兹别，轻舟眇未央。百花亭漫漫，一柱观苍苍。按俗荆南牧，持衡吏部郎。逢君立五马，应醉习家塘。
万里番禺地，官人继帝忧。君为柱下史，将命出东周。歇马傍川路，张灯临石楼。棱棱静疏木，濞濞响寒流。榔叶四荒外，梅花五岭头。明珠尉佗国，翠羽夜郎洲。夷俗富珍产，土风资宦游。心清物不杂，弊革事无留。举善必称最，持奸当去尤。何辞桂江远，今日用贤秋。
草绿小平津，花开伊水滨。今君不得意，孤负帝乡春。口不言金帛，心常任屈伸。阮公惟饮酒，陶令肯羞贫。阳羡风流地，沧江游寓人。菱歌五湖远，桂树八公邻。青鸟迎孤棹，白云随一身。潮随秣陵上，月映石头新。未可逃名利，应须在缙绅。汀洲芳杜色，劝尔暂垂纶。
能向府亭内，置兹山与林。他人骕骦马，而我薜萝心。雨止禁门肃，莺啼官柳深。长廊閟军器，积水背城阴。窗外王孙草，床头中散琴。清风多仰慕，吾亦尔知音。
僧房来往久，露井每同观。白石抱新甃，苍苔依旧栏。空瓶宛转下，长绠辘轳盘。境界因心净，泉源见底寒。钟鸣时灌顶，对此日闲安。
罗生殊众色，独为表华滋。虽杂蕙兰处，无争桃李时。同人趋府暇，落日后庭期。密叶散红点，灵条惊紫蕤。芳菲看不厌，采摘愿来兹。
江皋杜蘅绿，芳草日迟迟。桧楫今何去，星郎出守时。彤襜问风俗，明主寄茕嫠。令下不徒尔，人和当在兹。昔年经此地，微月有佳期。洞口桂花白，岩前春草滋。素沙静津濑，青壁带川坻。野鹤每孤立，林鼯常昼悲。
征马噪金珂，嫖姚向北河。绿苔行迹少，红粉泪痕多。宝屋粘花絮，银筝覆网罗。别君如昨日，青海雁频过。
望月思氛氲，朱衾懒更熏。春生翡翠帐，花点石榴裙。燕语时惊妾，莺啼转忆君。交河一万里，仍隔数重云。
硕儒延凤沼，金马被鸿私。馔玉趋丹禁，笺花降紫墀。衔恩倾旨酒，鼓舞咏康时。暂觏群书缉，逾昭盛业丕。接筵欣有命，搦管愧无词。自惊一何幸，太阳还及葵。
人录尚书事，家临御路傍。凿池通渭水，避暑借明光。印绶妻封邑，轩车子拜郎。宠因宫掖里，势极必先亡。
燕市人皆去，函关马不归。若逢山下鬼，环上系罗衣。
闻说金华渡，东连五百滩。全胜若耶好，莫道此行难。猿啸千溪合，松风五月寒。他年一携手，摇艇入新安。
我有吴越曲，无人知此音。姑苏成蔓草，麋鹿空悲吟。未誇观涛作，空郁钓鳌心。举手谢东海，虚行归故林。
汉帝长杨苑，誇胡羽猎归。子云叨侍从，献赋有光辉。激赏摇天笔，承恩赐御衣。逢君奏明主，他日共翻飞。
河东郭有道，于世若浮云。盛德无我位，清光独映君。耻将鸡并食，长与凤为群。一击九千仞，相期凌紫氛。
六代帝王国，三吴佳丽城。贤人当重寄，天子借高名。巨海一边静，长江万里清。应须救赵策，未肯弃侯嬴。
崔令学陶令，北窗常昼眠。抱琴时弄月，取意任无弦。见客但倾酒，为官不爱钱。东皋春事起，种黍早归田。
遥望九华峰，诚然是九华。苍颜耐风雪，奇态灿云霞。曜日凝成锦，凌霄增壁崖。何当馀荫照，天造洞仙家。
闻君罢官意，我抱汉川湄。借问久疏索，何如听讼时。天清江月白，心静海鸥知。应念投沙客，空馀吊屈悲。
竹实满秋浦，凤来何苦饥。还同月下鹊，三绕未安枝。夫子即琼树，倾柯拂羽仪。怀君恋明德，归去日相思。
红颜悲旧国，青岁歇芳洲。不待金门诏，空持宝剑游。海云迷驿道，江月隐乡楼。复作淮南客，因逢桂树留。
晚登高楼望，木落双江清。寒山饶积翠，秀色连州城。目送楚云尽，心悲胡雁声。相思不可见，回首故人情。
南湖秋月白，王宰夜相邀。锦帐郎官醉，罗衣舞女娇。笛声喧沔鄂，歌曲上云霄。别后空愁我，相思一水遥。
汉阳江上柳，望客引东枝。树树花如雪，纷纷乱若丝。春风传我意，草木别前知。寄谢弦歌宰，西来定未迟。
汉水波浪远，巫山云雨飞。东风吹客梦，西落此中时。觉后思白帝，佳人与我违。瞿塘饶贾客，音信莫令稀。
尔佐宣州郡，守官清且闲。常誇云月好，邀我敬亭山。五落洞庭叶，三江游未还。相思不可见，叹息损朱颜。
三山怀谢朓，水澹望长安。芜没河阳县，秋江正北看。卢龙霜气冷，鳷鹊月光寒。耿耿忆琼树，天涯寄一欢。
淮王爱八公，携手绿云中。小子忝枝叶，亦攀丹桂丛。谬以词赋重，而将枚马同。何日背淮水，东之观土风。
吾多张公子，别酌酣高堂。听歌舞银烛，把酒轻罗裳。横笛弄秋月，琵琶弹陌桑。龙泉解锦带，为尔倾千觞。
借问剡中道，东南指越乡。舟从广陵去，水入会稽长。竹色溪下绿，荷花镜里香。辞君向天姥，拂石卧秋霜。
龚子栖闲地，都无人世喧。柳深陶令宅，竹暗辟疆园。我去黄牛峡，遥愁白帝猿。赠君卷葹草，心断竟何言。
西江天柱远，东越海门深。去割慈亲恋，行忧报国心。好风吹落日，流水引长吟。五月披裘者，应知不取金。
西羌延国讨，白起佐军威。剑决浮云气，弓弯明月辉。马行边草绿，旌卷曙霜飞。抗手凛相顾，寒风生铁衣。
道隐不可见，灵书藏洞天。吾师四万劫，历世遰相传。别杖留青竹，行歌蹑紫烟。离心无远近，长在玉京悬。
七郡长沙国，南连湘水滨。定王垂舞袖，地窄不回身。莫小二千石，当安远俗人。洞庭乡路远，遥羡锦衣春。
我闻隐静寺，山水多奇踪。岩种朗公橘，门深杯渡松。道人制猛虎，振锡还孤峰。他日南陵下，相期谷口逢。
伯阳仙家子，容色如青春。日月秘灵洞，云霞辞世人。化心养精魄，隐几窅天真。莫作千年别，归来城郭新。
水色南天远，舟行若在虚。迁人发佳兴，吾子访闲居。日落看归鸟，潭澄羡跃鱼。圣朝思贾谊，应降紫泥书。
彭蠡将天合，姑苏在日边。宁亲候海色，欲动孝廉船。窈窕晴江转，参差远岫连。相思无昼夜，东泣似长川。
玉壶挈美酒，送别强为欢。大火南星月，长郊北路难。殷王期负鼎，汶水起垂竿。莫学东山卧，参差老谢安。
欲别心不忍，临行情更亲。酒倾无限月，客醉几重春。藉草依流水，攀花赠远人。送君从此去，回首泣迷津。
明宰试舟楫，张灯宴华池。文招梁苑客，歌动郢中儿。月色望不尽，空天交相宜。令人欲泛海，只待长风吹。
羽林十二将，罗列应星文。霜仗悬秋月，霓旌卷夜云。严更千户肃，清乐九天闻。日出瞻佳气，葱葱绕圣君。
行歌入谷口，路尽无人跻。攀崖度绝壑，弄水寻回溪。云从石上起，客到花间迷。淹留未尽兴，日落群峰西。
远公爱康乐，为我开禅关。萧然松石下，何异清凉山。花将色不染，水与心俱闲。一坐度小劫，观空天地间。
客来花雨际，秋水落金池。片石寒青锦，疏杨挂绿丝。高僧拂玉柄，童子献霜梨。惜去爱佳景，烟萝欲暝时。
曲巷幽人宅，高门大士家。池开照胆镜，林吐破颜花。绿水藏春日，青轩秘晚霞。若闻弦管妙，金谷不能誇。
绀殿横江上，青山落镜中。岸回沙不尽，日映水成空。天乐流香阁，莲舟飏晚风。恭陪竹林宴，留醉与陶公。
先君怀圣德，灵庙肃神心。草合人踪断，尘浓鸟迹深。流沙丹灶灭，关路紫烟沈。独伤千载后，空馀松柏林。
剪落青梧枝，灉湖坐可窥。雨洗秋山净，林光澹碧滋。水闲明镜转，云绕画屏移。千古风流事，名贤共此时。
侧叠万古石，横为白马矶。乱流若电转，举棹扬珠辉。临驿卷缇幕，升堂接绣衣。情亲不避马，为我解霜威。
晋家南渡日，此地旧长安。地即帝王宅，山为龙虎盘。金陵空壮观，天堑净波澜。醉客回桡去，吴歌且自欢。
六代兴亡国，三杯为尔歌。苑方秦地少，山似洛阳多。古殿吴花草，深宫晋绮罗。并随人事灭，东逝与沧波。
清景南楼夜，风流在武昌。庾公爱秋月，乘兴坐胡床。龙笛吟寒水，天河落晓霜。我心还不浅，怀古醉馀觞。
昨夜巫山下，猿声梦里长。桃花飞绿水，三月下瞿塘。雨色风吹去，南行拂楚王。高丘怀宋玉，访古一沾裳。
陶令八十日，长歌归去来。故人建昌宰，借问几时回。风落吴江雪，纷纷入酒杯。山翁今已醉，舞袖为君开。
闲坐夜明月，幽人弹素琴。忽闻悲风调，宛若寒松吟。白雪乱纤手，绿水清虚心。钟期久已没，世上无知音。
可叹东篱菊，茎疏叶且微。虽言异兰蕙，亦自有芳菲。未泛盈樽酒，徒沾清露辉。当荣君不采，飘落欲何依。
蟠木不彫饰，且将斤斧疏。樽成山岳势，材是栋梁馀。外与金罍并，中涵玉醴虚。惭君垂拂拭，遂忝玳筵居。
我家北海宅，作寺南江滨。空庭无玉树，高殿坐幽人。书带留青草，琴堂幂素尘。平生种桃李，寂灭不成春。
吾怜宛溪好，百尺照心明。何谢新安水，千寻见底清。白沙留月色，绿竹助秋声。却笑严湍上，于今独擅名。
太守耀清威，乘闲弄晚晖。江沙横猎骑，山火绕行围。箭逐云鸿落，鹰随月兔飞。不知白日暮，欢赏夜方归。
平虏将军妇，入门二十年。君心自有悦，妾宠岂能专。出解床前帐，行吟道上篇。古人不唾井，莫忘昔缠绵。
天作云与雷，霈然德泽开。东风日本至，白雉越裳来。独弃长沙国，三年未许回。何时入宣室，更问洛阳才。
月皎昭阳殿，霜清长信宫。天行乘玉辇，飞燕与君同。别有欢娱处，承恩乐未穷。谁怜团扇妾，独坐怨秋风。
王家碧瑶树，一树忽先摧。海内故人泣，天涯吊鹤来。未成霖雨用，先失济川材。一罢广陵散，鸣琴更不开。
敬亭埋玉树，知是蒋徵君。安得相如草，空馀封禅文。池台空有月，词赋旧凌云。独挂延陵剑，千秋在古坟。
髣髴古容仪，含愁带曙辉。露如今日泪，苔似昔年衣。有恨同湘女，无言类楚妃。寂然芳霭内，犹若待夫归。
卷帘聊举目，露湿草绵芊。古岫藏云毳，空庭织碎烟。水纹愁不起，风线重难牵。尽日扶犁叟，往来江树前。
野凉疏雨歇，春色遍萋萋。鱼跃青池满，莺吟绿树低。野花妆面湿，山草纽斜齐。零落残雪片，风吹挂竹溪。
玉蟾离海上，白露湿花时。云畔风生爪，沙头水浸眉。乐哉弦管客，愁杀战征儿。因绝西园赏，临风一咏诗。
四郊阴霭散，开户半蟾生。万里舒霜合，一条江练横。出时山眼白，高后海心明。为惜如团扇，长吟到五更。
江村秋雨歇，酒尽一帆飞。路历波涛去，家惟坐卧归。岛花开灼灼，汀柳细依依。别后无馀事，还应埽钓矶。
风静杨柳垂，看花又别离。几年同在此，今日各驱驰。峡里闻猿叫，山头见月时。殷勤一杯酒，珍重岁寒姿。
别离杨柳青，樽酒表丹诚。古道携琴去，深山见峡迎。暖风花绕树，秋雨草沿城。自此长江内，无因夜犬惊。
我吟传舍咏，来访真人居。烟岭迷高迹，云林隔太虚。窥庭但萧瑟，倚杖空踌躇。应化辽天鹤，归当千岁馀。
茫茫南与北，道直事难谐。榆荚钱生树，杨花玉糁街。尘萦游子面，蝶弄美人钗。却忆青山上，云门掩竹斋。
岚光深院里，傍砌水泠泠。野燕巢官舍，溪云入古厅。日斜孤吏过，帘捲乱峰青。五色神仙尉，焚香读道经。
尝闻秦帝女，传得凤凰声。是日逢仙子，当时别有情。人吹綵箫去，天借绿云迎。曲在身不返，空馀弄玉名。
柳色黄金嫩，梨花白雪香。玉楼巢翡翠，金殿锁鸳鸯。选妓随雕辇，徵歌出洞房。宫中谁第一，飞燕在昭阳。
卢橘为秦树，蒲萄出汉宫。烟花宜落日，丝管醉春风。笛奏龙鸣水，箫吟凤下空。君王多乐事，何必向回中。
玉树春归日，金宫乐事多。后庭朝未入，轻辇夜相过。笑出花间语，娇来烛下歌。莫教明月去，留著醉姮娥。
绣户香风暖，纱窗曙色新。宫花争笑日，池草暗生春。绿树闻歌鸟，青楼见舞人。昭阳桃李月，罗绮自相亲。
今日明光里，还须结伴游。春风开紫殿，天乐下珠楼。艳舞全知巧，娇歌半欲羞。更怜花月夜，宫女笑藏钩。
水绿南薰殿，花红北阙楼。莺歌闻太液，凤吹绕瀛洲。素女鸣珠佩，天人弄綵毬。今朝风日好，宜入未央游。
金绳界宝地，珍木荫瑶池。云间妙音奏，天际法蠡吹。
昨夜梁园里，弟寒兄不知。庭前看玉树，肠断忆连枝。
同州隔秋浦，闻吟猛虎词。晨朝来借问，知是谢杨儿。
肠断枝上猿，泪添山下樽。白云见我去，亦为我飞翻。
坐啸庐江静，闲闻进玉觞。去时无一物，东壁挂胡床。
食出野田美，酒临远水倾。东流若未尽，应见别离情。
东林送客处，月出白猿啼。笑别庐山远，何烦过虎溪。
携妓东山去，春光半道催。遥看若桃李，双入镜中开。
痛饮龙筇下，灯青月复寒。醉歌惊白鹭，半夜起沙滩。
领得乌纱帽，全胜白接䍦。山人不照镜，稚子道相宜。
初谓鹊山近，宁知湖水遥。此行殊访戴，自可缓归桡。
湖阔数千里，湖光摇碧山。湖西正有月，独送李膺还。
水入北湖去，舟从南浦回。遥看鹊山转，却似送人来。
今日竹林宴，我家贤侍郎。三杯容小阮，醉后发清狂。
船上齐桡乐，湖心泛月归。白鸥闲不去，争拂酒筵飞。
我爱铜官乐，千年未拟还。要须回舞袖，拂尽五松山。
昨日登高罢，今朝更举觞。菊花何太苦，遭此两重阳。
苏武天山上，田横海岛边。万重关塞断，何日是归年。
亭伯去安在，李陵降未归。愁容变海色，短服改胡衣。
谈笑三军却，交游七贵疏。仍留一只箭，未射鲁连书。
羌笛梅花引，吴溪陇水情。寒山秋浦月，肠断玉关声。
懒摇白羽扇，裸体青林中。脱巾挂石壁，露顶洒松风。
我似鹧鸪鸟，南迁懒北飞。时寻汉阳令，取醉月中归。
众鸟高飞尽，孤云独去闲。相看两不厌，只有敬亭山。
我今携谢妓，长啸绝人群。欲报东山客，开关扫白云。
拥肿寒山木，嵌空成酒樽。愧无江海量，偃蹇在君门。
落羽辞金殿，孤鸣咤绣衣。能言终见弃，还向陇西飞。
紫藤挂云木，花蔓宜阳春。密叶隐歌鸟，香风留美人。
八月边风高，胡鹰白锦毛。孤飞一片雪，百里见秋毫。
惭君能卫足，叹我远移根。白日如分照，还归守故园。
三百六十日，日日醉如泥。虽为李白妇，何异太常妻。
吴儿多白皙，好为荡舟剧。卖眼掷春心，折花调行客。
东阳素足女，会稽素舸郎。相看月未堕，白地断肝肠。
玉面耶溪女，青娥红粉妆。一双金齿屐，两足白如霜。
纪叟黄泉里，还应酿老春。夜台无晓日，沽酒与何人。
素面倚栏钩，娇声出外头。若非是织女，何得问牵牛。
芣苡生前径，含桃落小园。春心自摇荡，百舌更多言。
知见一何高，拭眼避天位。同观洗耳人，千古应无愧。
石笋如卓笔，县之山之巅。谁为不平者，与之书青天。
夜宿乌牙寺，举手扪星辰。不敢高声语，恐惊天上人。
彼美汉东国，川藏明月辉。宁知丧乱后，更有一珠归。
磨尽石岭墨，浔阳钓赤鱼。霭峰尖似笔，堪画不堪书。
合沓牵数峰，奔地镇平楚。中间最高顶，髣髴接天语。
长剑一杯酒，男儿方寸心。洛阳因剧孟，托宿话胸襟。但仰山岳秀，不知江海深。长安复携手，再顾重千金。君乃輶轩佐，予叨翰墨林。高风摧秀木，虚弹落惊禽。不取回舟兴，而来命驾寻。扶摇应借力，桃李愿成阴。笑吐张仪舌，愁为庄舄吟。谁怜明月夜，肠断听秋砧。
安石在东山，无心济天下。一起振横流，功成复潇洒。大贤有卷舒，季叶轻风雅。匡复属何人，君为知音者。传闻武安将，气振长平瓦。燕赵期洗清，周秦保宗社。登朝若有言，为访南迁贾。
少年解长剑，投赠即分离。何不断犀象，精光暗往时。蹉跎君自惜，窜逐我因谁。地远虞翻老，秋深宋玉悲。空摧芳桂色，不屈古松姿。感激平生意，劳歌寄此辞。
凤凰丹禁里，衔出紫泥书。昔放三湘去，今还万死馀。仙郎久为别，客舍问何如。涸辙思流水，浮云失旧居。多惭华省贵，不以逐臣疏。复如竹林下，叨陪芳宴初。希君生羽翼，一化北溟鱼。
请以双白璧，买君双白鹇。白鹇白如锦，白雪耻容颜。照影玉潭里，刷毛琪树间。夜栖寒月静，朝步落花闲。我愿得此鸟，玩之坐碧山。胡公能辍赠，笼寄野人还。
浮阳灭霁景，万物生秋容。登楼送远目，伏槛观群峰。原野旷超缅，关河纷杂重。清晖映竹日，翠色明云松。蹈海寄遐想，还山迷旧踪。徒然迫晚暮，未果谐心胸。结桂空伫立，折麻恨莫从。思君达永夜，长乐闻疏钟。
浪动灌婴井，寻阳江上风。开帆入天镜，直向彭湖东。落景转疏雨，晴云散远空。名山发佳兴，清赏亦何穷。石镜挂遥月，香炉灭彩虹。相思俱对此，举目与君同。
九卿天上落，五马道傍来。列戟朱门晓，褰帏碧嶂开。登高望远海，召客得英才。紫绶欢情洽，黄花逸兴催。山从图上见，溪即镜中回。遥羡重阳作，应过戏马台。
蓝岑竦天壁，突兀如鲸额。奔蹙横澄潭，势吞落星石。沙带秋月明，水摇寒山碧。佳镜宜缓棹，清辉能留客。恨君阻欢游，使我自惊惕。所期俱卜筑，结茅鍊金液。
鲁连卖谈笑，岂是顾千金。陶朱虽相越，本有五湖心。余亦南阳子，时为梁甫吟。苍山容偃蹇，白日惜颓侵。愿一佐明主，功成还旧林。西来何所为，孤剑托知音。鸟爱碧山远，鱼游沧海深。呼鹰过上蔡，卖畚向嵩岑。他日闲相访，丘中有素琴。
西出苍龙门，南登白鹿原。欲寻商山皓，犹恋汉皇恩。水国远行迈，仙经深讨论。洗心向溪月，清耳敬亭猿。筑室在人境，闭门无世喧。多君枉高驾，赠我以微言。交乃意气合，道因风雅存。别离有相思，瑶瑟与金樽。
天马白银鞍，亲承明主欢。斗鸡金宫里，射雁碧云端。堂上罗中贵，歌钟清夜阑。何言谪南国，拂剑坐长叹。赵璧为谁点，隋珠枉被弹。圣朝多雨露，莫厌此行难。
入幕推英选，捐书事远戎。高谈百战术，郁作万夫雄。起舞莲花剑，行歌明月弓。将飞天地阵，兵出塞垣通。祖席留丹景，征麾拂彩虹。旋应献凯入，麟阁伫深功。
张翰黄花句，风流五百年。谁人今继作，夫子世称贤。再动游吴棹，还浮入海船。春光白门柳，霞色赤城天。去国难为别，思归各未旋。空馀贾生泪，相顾共悽然。
海水不满眼，观涛难称心。即知蓬莱石，却是巨鳌簪。送尔游华顶，令余发舄吟。仙人居射的，道士住山阴。禹穴寻溪入，云门隔岭深。绿萝秋月夜，相忆在鸣琴。
初发强中作，题诗与惠连。多惭一日长，不及二龙贤。西塞当中路，南风欲进船。云峰出远海，帆影挂清川。禹穴藏书地，匡山种杏田。此行俱有适，迟尔早归旋。
太华三芙蓉，明星玉女峰。寻仙下西岳，陶令忽相逢。问我将何事，湍波历几重。貂裘非季子，鹤氅似王恭。谬忝燕台召，而陪郭隗踪。水流知入海，云去或从龙。树绕芦洲月，山鸣鹊镇钟。还期如可访，台岭荫长松。
披君貂襜褕，对君白玉壶。雪花酒上灭，顿觉夜寒无。客有桂阳至，能吟山鹧鸪。清风动窗竹，越鸟起相呼。持此足为乐，何烦笙与竽。
宝塔凌苍苍，登攀览四荒。顶高元气合，标出海云长。万象分空界，三天接画梁。水摇金刹影，日动火珠光。鸟拂琼帘度，霞连绣栱张。目随征路断，心逐去帆扬。露浴梧楸白，霜催橘柚黄。玉毫如可见，于此照迷方。
汉江回万里，派作九龙盘。横溃豁中国，崔嵬飞迅湍。六帝沦亡后，三吴不足观。我君混区宇，垂拱众流安。今日任公子，沧浪罢钓竿。
我行至商洛，幽独访神仙。园绮复安在，云萝尚宛然。荒凉千古迹，芜没四坟连。伊昔鍊金鼎，何年闭玉泉。陇寒惟有月，松古渐无烟。木魅风号去，山精雨啸旋。紫芝高咏罢，青史旧名传。今日并如此，哀哉信可怜。
日下空庭暮，城荒古迹馀。地形连海尽，天影落江虚。旧赏人虽隔，新知乐未疏。彩云思作赋，丹壁间藏书。楂拥随流叶，萍开出水鱼。夕来秋兴满，回首意何如。
小隐慕安石，远游学屈平。天书访江海，云卧起咸京。入侍瑶池宴，出陪玉辇行。誇胡新赋作，谏猎短书成。但奉紫霄顾，非邀青史名。庄周空说剑，墨翟耻论兵。拙薄遂疏绝，归闲事耦耕。顾无苍生望，空爱紫芝荣。寥落暝霞色，微茫旧壑情。秋山绿萝月，今夕为谁明。
苍苍金陵月，空悬帝王州。天文列宿在，霸业大江流。绿水绝驰道，青松摧古丘。台倾鳷鹊观，宫没凤凰楼。别殿悲清暑，芳园罢乐游。一闻歌玉树，萧瑟后庭秋。
未洗染尘缨，归来芳草平。一条藤径绿，万点雪峰晴。地冷叶先尽，谷寒云不行。嫩篁侵舍密，古树倒江横。白犬离村吠，苍苔壁上生。穿厨孤雉过，临屋旧猿鸣。木落禽巢在，篱疏兽路成。拂床苍鼠走，倒箧素鱼惊。洗砚修良策，敲松拟素贞。此时重一去，去合到三清。
峥嵘丞相府，清切凤凰池。羡尔瑶台鹤，高栖琼树枝。归飞晴日好，吟弄惠风吹。正有乘轩乐，初当学舞时。珍禽在罗网，微命若游丝。愿托周周羽，相衔汉水湄。
佽飞斩长蛟，遗图画中见。登舟既虎啸，激水方龙战。惊波动连山，拔剑曳雷电。鳞摧白刃下，血染沧江变。感此壮古人，千秋若对面。
圣代全高尚，玄风阐道微。筵开百僚饯，诏许二疏归。仙记题金箓，朝章换羽衣。悄然承睿藻，行路满光辉。
朱门长不闭，亲友恣相过。年今将半百，不乐复如何。
官著朝中贵，才传海上名。早年常好道，晚岁更遗荣。授箓归三洞，还车谒四明。东门诏送日，挥涕尽群英。
先生年几许，颜色似童儿。夜抱九仙骨，朝披一品衣。不食千钟粟，唯餐两颗梨。天生此间气，助我化无为。
远节忘荣趣，全真悟道微。登朝四皓客，辞老二疏归。圣主钦玄德，台臣饯羽衣。丹丘不可接，凫舄几时飞。
挂冠知止足，岂独汉疏贤。入道求真侣，辞恩访列仙。睿文含日月，宸翰动云烟。鹤驾吴乡远，遥遥南斗边。
东幸从人望，西巡顺物回。云收二华出，天转五星来。十月农初罢，三驱礼复开。更看琼岳上，佳气接神台。
秋天碧云夜，明月悬东方。皓皓庭际色，稍稍林下光。桂华澄远近，璧彩散池塘。鸿雁飞难度，关山曲易长。揆予秉孤直，虚薄忝文昌。握镜惭先照，持衡愧后行。多才众君子，载笔久词场。作赋推潘岳，题诗许谢康。当时陪宴语，今夕恨相望。愿欲接高论，清晨朝建章。
吉日初齐戒，灵巫穆上皇。焚香布瑶席，鸣佩奠椒浆。缓舞花飞满，清歌水去长。回波送神曲，云雨满潇湘。
落日弥纶地，公才画省郎。词惊起草笔，坐引护衣香。双阙天河近，千门夕漏长。遥知台上宿，不独有文强。
感梦通玄化，覃恩降紫宸。赐钱开汉府，分帛醉尧人。地隔朝宗庆，亭临卜洛新。行看广云雨，二月次东巡。
绝塞临光禄，孤营佐贰师。铁衣山月冷，金鼓朔风悲。都护徵兵日，将军破虏时。扬鞭玉关道，回首望旌旗。
与君为近别，不啻远相思。落日平湖上，看山对此时。
眼病身亦病，浮生已半空。迢迢千里月，应与惠连同。
公子三千客，人人愿报恩。应怜抱关者，贫病老夷门。
览胜诗千首，登高酒一壶。此情谁管领，分付石浮图。
华省秘仙踪，高堂露瓦松。叶因春后长，花为雨来浓。影混鸳鸯色，光含翡翠容。天然斯所寄，地势太无从。接栋临双阙，连甍近九重。宁知深涧底，霜雪岁兼封。
遗荣辞上国，解印适稽山。圣主流深眷，群公祖别颜。綵帆收鉴水，紫气度函关。应是辽阳鹤，千年始一还。
粉壁画云成，如能上太清。影从霄汉发，光照掖垣明。映筱多幽趣，临轩得野情。独思作霖雨，流润及生灵。
昔去繁霜月，今来苦雾时。相逢仍卧病，欲语泪先垂。强劝陶家酒，还吟谢客诗。偶然成一醉，此外更何之。
莫漫恋浮名，应须薄宦情。百年齐旦暮，前事尽虚盈。愁鬓行看白，童颜学未成。无过天竺国，依止古先生。
流水阊门外，孤舟日复西。离情遍芳草，无处不萋萋。妾梦经吴苑，君行到剡溪。归来重相访，莫学阮郎迷。
尺素如残雪，结为双鲤鱼。欲知心里事，看取腹中书。
荣家兼佐幕，叔父似还乡。王粲名虽重，郗超髯未长。鸣桡过夏口，敛笏见浔阳。后夜相思处，中庭月一方。
雁塞日初晴，狐关雪复平。危楼缘广漠，古窦傍长城。拂剑金星出，弯弧玉羽鸣。谁知系虏者，贾谊是书生。
天山一丈雪，杂雨夜霏霏。湿马胡歌乱，经烽汉火微。丁零苏武别，疏勒范羌归。若看关头下，长榆叶定稀。
碧水映丹霞，溅溅度浅沙。暗通山下草，流出洞中花。净色和云落，喧声绕石斜。明朝更寻去，应到阮郎家。
东门垂柳长，回首独心伤。日煖临芳草，天晴忆故乡。映花莺上下，过水蝶飞扬。借问同行客，今朝泪几行。
闻说湘川路，年年古木多。猿啼巫峡夜，月照洞庭波。穷海人还去，孤城雁与过。青山不同赏，来往自蹉跎。
阮宅閒园暮，窗中见树阴。樵歌依远草，僧语过长林。鸟哢花间曲，人弹竹里琴。自嫌身未老，已有住山心。
削发本求道，何方不是归。松风开法席，江月濯禅衣。飞阁蝉鸣早，漫天客过稀。戴颙常执笔，不觉此身非。
骤雨归山尽，颓阳入辋川。看虹登晚墅，踏石过春泉。紫葛藏仙井，黄花出野田。自知无路去，回步就人烟。
焚香居一室，尽日见空林。得道轻年暮，安禅爱夜深。东西皆是梦，存没岂关心。唯羡诸童子，持经在竹阴。
潘安秋兴动，凉夜宿僧房。倚杖云离月，垂帘竹有霜。回风生远径，落叶飒长廊。一与交亲会，空贻别后伤。
识君年已老，孤棹向潇湘。素发临高镜，清晨入远乡。三山分夏口，五两映涔阳。更逐巴东客，南行泪几行。
嘉陵天气好，百里见双流。帆影缘巴字，钟声出汉州。绿原春草晚，青木暮猿愁。本是风流地，游人易白头。
江上花开尽，南行见杪春。鸟声悲古木，云影入通津。返景斜连草，回潮暗动蘋。谢公今在郡，应喜得诗人。
本自求彭泽，谁云道里赊。山从石壁断，江向弋阳斜。暮色随枫树，阴云暗荻花。诸侯旧调鼎，应重宰臣家。
共尔髫年故，相逢万里馀。新春两行泪，故国一封书。夏口帆初落，涔阳雁正疏。唯当执杯酒，暂食汉江鱼。
逢君自乡至，雪涕问田园。几处生乔木，谁家在旧村。山峰横二室，水色映千门。愁见游从处，如今花正繁。
行人路不同，花落到山中。水暗蒹葭雾，月明杨柳风。年华惊已掷，志业飒然空。何必龙钟后，方期事远公。
君家旧林壑，寄在乱峰西。近日春云满，相思路亦迷。闻钟投野寺，待月过前溪。怅望成幽梦，依依识故蹊。
泉水山边去，高人月下看。润松秋色净，落涧夜声寒。委曲穿深竹，潺湲过远滩。圣朝无隐者，早晚罢渔竿。
草堂高树下，月向后池生。野客如僧静，新荷共水平。锦鳞沉不食，绣羽乱相鸣。即事思江海，谁能万里行。
未得从师去，人间万事劳。云门不可见，山木已应高。向日开柴户，惊秋问敝袍。何由宿峰顶，窗里望波涛。
旧住衡州寺，随缘偶北来。夜禅山雪下，朝汲竹门开。半偈传初尽，群生意未回。唯当与樵者，杖锡入天台。
花洞晚阴阴，仙坛隔杏林。漱泉春谷冷，捣药夜窗深。石上开仙酌，松间对玉琴。戴家溪北住，雪后去相寻。
暮来思远客，独立在东田。片雨无妨景，残虹不映天。别愁逢夏果，归兴入秋蝉。莫作隳官意，陶潜未必贤。
闻君随谢朓，春夜宿前川。看竹云垂地，寻僧月满田。熊寒方入树，鱼乐稍离船。独夜羁愁客，惟知惜故年。
如何逋客会，忽在侍臣家。新草犹停雪，寒梅未放花。衔杯鸡欲唱，逗月雁应斜。年齿俱憔悴，谁堪故国赊。
登龙兼折桂，归去当高车。旧楚枫犹在，前隋柳已疏。月中逢海客，浪里得乡书。见说江边住，知君不厌鱼。
游宦今空返，浮淮一雁秋。白云阴泽国，青草绕扬州。调膳过花下，张筵到水头。昆山仍有玉，岁晏莫淹留。
野客本无事，此来非有求。烦君徵乐饯，未免忆山愁。红烛侵明月，青娥促白头。童心久已尽，岂为艳歌留。
独坐知霜下，开门见木衰。壮应随日去，老岂与人期。废井虫鸣早，阴阶菊发迟。兴来空忆戴，不似剡溪时。
闻有华阳客，儒裳谒紫微。旧山连药卖，孤鹤带云归。柳市名犹在，桃源梦已稀。还乡见鸥鸟，应愧背船飞。
入花凡几步，此树独相留。发艳红枝合，垂烟绿水幽。并开偏觉好，未落已成愁。一到芳菲下，空招两鬓秋。
邠郊泉脉动，落日上城楼。羊马水草足，羌胡帐幕稠。射雕过海岸，传箭怯边州。何事归朝将，今年又拜侯。
泉声宜远听，入夜对支公。断续来方尽，潺湲咽又通。何年出石下，几里在山中。君问穷源处，禅心与此同。
春天黄鸟啭，野径白云閒。解带依芳草，支颐想故山。人行九州路，树老五陵间。谁道临邛远，相如自忆还。
去国渡关河，蝉鸣古树多。平原正超忽，行子复蹉跎。去事不可想，旧游难再过。何当嵩岳下，相见在烟萝。
柔桑锦臆雉，相送到烟霞。独隐空山里，閒门几树花。草生杨柳岸，鸟啭竹林家。不是谋生拙，无为末路赊。
凉风飒穷巷，秋思满高云。吏隐俱不就，此心仍别君。素怀宗淡泊，羁旅念功勋。转忆西林寺，江声月下闻。
杨花惊满路，面市忽狂风。骤下摇兰叶，轻飞集竹丛。欲将琼树比，不共玉人同。独望徽之棹，青山在雪中。
因君灞陵别，故国一回看。共食田文饭，先之梅福官。江风转日暮，山月满潮寒。不得同舟望，淹留岁月阑。
青春事汉主，白首入秦城。遍识才人字，多知旧曲名。风流随故事，语笑合新声。独有垂杨树，偏伤日暮情。
东门春尚浅，杨柳未成阴。雁影愁斜日，莺声怨故林。隋宫江上远，梁苑雪中深。独有怀归客，难为欲别心。
今年华鬓色，半在故人中。欲写无穷恨，先期一醉同。绿丛犹覆雪，红萼已凋风。莫负归山契，君看陌上蓬。
僧房秋雨歇，愁卧夜更深。欹枕闻鸿雁，回灯见竹林。归萤入草尽，落月映窗沉。拭泪无人觉，长谣向壁阴。
露下晚蝉愁，诗人旧怨秋。沅湘莫留滞，宛洛好遨游。饮马逢黄菊，离家值白头。竟陵明月夜，为上庾公楼。
巴水天边路，啼猿伤客情。迟迟云外尽，杳杳树中生。残月暗将落，空霜寒欲明。楚人皆掩泪，闻到第三声。
一从持钵别，更未到人间。好静居贫寺，遗名弃近山。雨前缝百衲，叶下闭重关。若便浔阳去，须将旧客还。
车马朝初下，看山忆独寻。会知逢水尽，且爱入云深。残雨开斜日，新蝉发迥林。阮咸虽别巷，遥识此时心。
畴昔十年兄，相逢五校营。今宵举杯酒，陇月见军城。堠火经阴绝，边人接晓行。殷勤送书记，强虏几时平。
久是天涯客，偏伤落木时。如何故国见，更欲异乡期。鸟暮东西急，波寒上下迟。空将满眼泪，千里怨相思。
故山霜落久，才子忆荆扉。旅舍寻人别，秋风逐雁归。梦愁枫叶尽，醉惜菊花稀。肯学求名者，经年未拂衣。
故人初未贵，相见得淹留。一自朝天去，因成计日游。月明应独醉，叶下肯同愁。因恨刘桢病，空园卧见秋。
隋堤望楚国，江上一归人。绿气千樯暮，青风万里春。试才初得桂，泊渚肯伤蘋。拜手终悽怆，恭承中外亲。
谢家今日晚，词客愿抽毫。枥马方回影，池鹅正理毛。竹筒传水远，麈尾坐僧高。独有宗雷贱，过君著敝袍。
南入华阳洞，无人古树寒。吟诗开旧帙，带绶上荒坛。因病求归易，沾恩更隐难。孟宗应献鲊，家近守渔官。
冠带仁兄后，光辉寿母前。陆云还入洛，潘岳更张筵。井邑嵩山对，园林颍水连。东人欲相送，旅舍已潸然。
悠然对惠远，共结故山期。汲井树阴下，闭门亭午时。地閒花落厚，石浅水流迟。愿与神仙客，同来事本师。
独爱僧房竹，春来长到池。云遮皆晃朗，雪压半低垂。不见侵山叶，空闻拂地枝。鄙夫今夜兴，唯有子猷知。
圣朝殊汉令，才子少登科。每见先鸣早，常惊后进多。独居方寂寞，相对觉蹉跎。不是通家旧，频劳文举过。
暂别青蓝寺，今来发欲斑。独眠孤烛下，风雨在前山。坏宅终须去，空门不易还。支公有方便，一愿启玄关。
援琴兼爱竹，遥夜在湘沅。鹤舞月将下，乌啼霜正繁。乱流喧橘岸，飞雪暗荆门。佐郡无辞屈，其如相府恩。
石堤春草碧，双燕向西飞。怅望云天暮，佳人何处归。药栏虫网遍，苔井水痕稀。谁道嵇康懒，山中自掩扉。
麦秀草芊芊，幽人好昼眠。云霞生岭上，猿鸟下床前。颜子方敦行，支郎久住禅。中林轻暂别，约略已经年。
逢君惠连第，初命便光辉。已得群公祖，终妨太傅讥。路长人反顾，草断燕回飞。本是江南客，还同衣锦归。
病来喜无事，多卧竹林间。此日一相见，明朝还掩关。幽人爱芳草，志士惜颓颜。岁晏不我弃，期君在故山。
少喜神仙术，未去已蹉跎。壮志一为累，浮生事渐多。衰颜不相识，岁暮定相过。请问宗居士，君其奈老何。
山公访嵇绍，赵武见韩侯。事去恩犹在，名成泪却流。一官同北去，千里赴南州。才子清风后，无贻相府忧。
宁亲西陟险，君去异王阳。在世谁非客，还家即是乡。剑门千转尽，巴水一支长。请语愁猿道，无烦促泪行。
驱传草连天，回风满树蝉。将过夫子宅，前问孝廉船。汉使收三箧，周诗采百篇。别来将有泪，不是怨流年。
马卿方失意，东去谒诸侯。过宋人应少，游梁客独愁。鸟翻千室暮，蝉急两河秋。仆本无媒者，因君泪亦流。
诸宗称叔父，从子亦光辉。谢朓中书直，王祥别乘归。江帆冲雨上，海树隔潮微。南阮贫无酒，唯将泪湿衣。
病中贪好景，强步出幽居。紫葛垂山径，黄花绕野渠。荒林飞老鹤，败堰过游鱼。纵忆同年友，无人可寄书。
昨日莺啭声，今朝蝉忽鸣。朱颜向华发，定是几年程。故国白云远，閒居青草生。因垂数行泪，书报十年兄。
怅望青山下，回头泪满巾。故乡多古树，落日少行人。发鬓将回色，簪缨未到身。谁知武陵路，亦有汉家臣。
晓发悲行客，停桡独未前。寒江半有月，野戍渐无烟。棹唱临高岸，鸿嘶发远田。谁知避徒御，对酒一潸然。
秦人江上见，握手泪沾巾。落日见秋草，暮年逢故人。非夫长作客，多病浅谋身。台阁旧亲友，谁曾见苦辛。
追凉寻宝刹，畏日望璇题。卧草同鸳侣，临池似虎溪。树閒人迹外，山晚鸟行西。若问无心法，莲花隔淤泥。
虽为州县职，还欲抱琴过。树古闻风早，山枯见雪多。鸡声连绛市，马色傍黄河。太守新临郡，还逢五裤歌。
闻说漳滨卧，题诗怨岁华。求医主高手，报疾到贫家。撒枕销行蚁，移杯失画蛇。明朝九衢上，应见玉人车。
蜀门云树合，高栈有猿愁。驱传加新命，之官向旧游。晨装逢酒雨，夜梦见刀州。远别长相忆，当年莫滞留。
争途苦不前，贫病遂连牵。向暮同行客，当秋独长年。晚花唯有菊，寒叶已无蝉。吏部逢今日，还应瓮下眠。
拟诗偏不类，又送上人归。寄世同高鹤，寻仙称坏衣。雨行江草短，露坐海帆稀。正被空门缚，临岐乞解围。
重江不可涉，孤客莫晨装。高木莎城小，残星栈道长。袅猿枫子落，过雨荔枝香。劝尔成都住，文翁有草堂。
从宦舟行远，浮湘又入闽。蒹葭无朔雁，柽栝有蛮神。传吏閒调象，山精暗讼人。唯须千树橘，暂救李衡贫。
泽国舟车接，关门雨雪乖。春天行故楚，夜月下清淮。讲易居山寺，论诗到郡斋。蒋家人暂别，三路草连阶。
诗礼称才子，神仙是丈人。玉山那惜醉，金谷已无春。白马如风疾，青袍夺草新。不嫌鸣吠客，愿用百年身。
西望烟绵树，愁君上蜀时。同林息商客，隔栈见罛师。石滑羊肠险，山空杜宇悲。琴心正幽怨，莫奏凤凰诗。
封植因高兴，孤贞契素期。由来得地早，何事结花迟。叶重凝烟后，条寒过雨时。还同李家树，争赋角弓诗。
浮舟压芳草，容裔逐江春。远避看书吏，行当入幕宾。夜潮冲老树，晓雨破轻蘋。鸳鹭多伤别，栾家德在人。
太傅怜群从，门人亦贱回。入官先爱子，赐酒许同杯。淮海春多雨，蒹葭夜有雷。遥知拜庆后，梅尉称仙才。
怀人同不寐，清夜起论文。月魄正出海，雁行斜上云。寒潮来滟滟，秋叶下纷纷。便送江东去，徘徊祗待君。
虢田留古宅，入夜足秋风。月影来窗里，灯光落水中。徵诗逢谢客，饮酒得陶公。更爱疏篱下，繁霜湿菊丛。
乘龟兼戴豸，白面映朱衣。安石还须起，泉明不得归。应门常吏在，登席旧寮稀。远客长先醉，那知亚相威。
弱年知己少，前路主人稀。贫病期相惜，艰难又忆归。事成应未卜，身贱又无机。幸到龙门下，须因羽翼飞。
雪后柳条新，巴陵城下人。烹鱼邀水客，载酒奠山神。云去低斑竹，波回动白蘋。不堪逢楚老，日暮正江春。
先生归有处，欲别笑无言。绿水到山口，青林连洞门。月明寻石路，云霁望花源。早晚还乘鹤，悲歌向故园。
日惨长亭暮，天高大泽閒。风中闻草木，雪里见江山。马向塞云去，人随古道还。阮家今夜乐，应在竹林间。
登车君莫望，故绛柳条春。蒲泽逢胡雁，桃源见晋人。佐军髯尚短，掷地思还新。小谢常携手，因之醉路尘。
江南衰草遍，十里见长亭。客去逢摇落，鸿飞入杳冥。空城寒雨细，深院晓灯青。欲去行人起，徘徊恨酒醒。
楚县入青枫，长江一派通。板桥寻谢客，古邑事陶公。片雨收山外，连云上汉东。陆机犹滞洛，念子望南鸿。
不才先上第，词客却空还。边地行人少，平芜尽日閒。一蝉陂树里，众火陇云间。羡汝归茅屋，书窗见远山。
少年趋盛府，颜色比花枝。范丐非童子，杨修岂小儿。叨陪丈人行，常恐阿戎欺。此去云霄近，看君逸足驰。
旧宅在山中，閒门与寺通。往来黄叶路，交结白头翁。晚笋难成竹，秋花不满丛。生涯祗粗粝，吾岂讳言穷。
野菊有黄花，送君千里还。鸿来燕又去，离别惜容颜。流水通归梦，行云失故关。江风正摇落，宋玉莫登山。
遥想隋堤路，春天楚国情。白云当海断，青草隔淮生。雁起斜还直，潮回远复平。莱芜不可到，一醉送君行。
丛车饯才子，路走许东偏。远水同春色，繁花胜雪天。鸟行侵楚邑，树影向殷田。莫学生乡思，梅真正少年。
厌郎思出守，遂领汉东军。望月逢殷浩，缘江送范云。城閒烟草遍，浦迥雪林分。谁伴楼中宿，吟诗估客闻。
酒乐今年少，僧期近日频。买山多为竹，卜宅不缘贫。志业归初地，文章寄此身。嵇康虽有病，犹得见情人。
寻危兼采药，渡水又登山。独与高僧去，逍遥落日间。渐看闾里远，自觉性情閒。回首知音在，因令怅望还。
京洛风尘后，村乡烟火稀。少年曾失所，衰暮欲何依。夜静临江哭，天寒踏雪归。时清应不见，言罢泪盈衣。
平生在边日，鞍马若星流。独出间千里，相知满九州。恃功凌主将，作气见王侯。谁道廉颇老，犹能报远雠。
汉家分列宿，东土佐诸侯。结束还军府，光辉过御沟。农桑连紫陌，分野入青州。覆被恩难报，西看成白头。
野客蒙诗赠，殊恩欲报难。本求文举识，不在子真官。细雨双林暮，重阳九日寒。贫斋一丛菊，愿与上宾看。
昔闻公族出，其从亦高车。为善唯求乐，分贫必及疏。身承汉枝叶，手习鲁诗书。尚说无功德，三年在石渠。
秦人江上见，握手便沾衣。近日相知少，往年亲故稀。远游何处去，旧业几时归。更向巴陵宿，堪闻雁北飞。
为郎三载后，宠命一朝新。望苑迁词客，儒林拜丈人。莺飞绮阁曙，柳拂画堂春。几日调金鼎，诸君欲望尘。
东方发车骑，君是上头人。奠雁逢良日，行媒及仲春。时称渡河妇，宜配坦床宾。安得同门吏，扬鞭入后尘。
梨花开上苑，游女著罗衣。闻道情人怨，应须走马归。御桥迟日暖，官渡早莺稀。莫遣佳期过，看看蝴蝶飞。
东周遣戍役，才子欲离群。部领河源去，悠悠陇水分。笳声悲塞草，马首渡关云。辛苦逢炎热，何时及汉军。
幕府参戎事，承明伏奏归。都亭使者出，杯酒故人违。细雨沾官骑，轻风拂客衣。还从大夫后，吾党亦光辉。
秦州贵公子，汉日羽林郎。事主来中禁，荣亲上北堂。輶车花拥路，宝剑雪生光。直扫三边靖，承恩向建章。
闻君帝城去，西望一沾巾。落日见秋草，暮年逢故人。非才长作客，有命懒谋身。近更婴衰疾，空思老汉滨。
祖庭三献罢，严卫百灵朝。警跸移前殿，宫车上渭桥。寒霜凝羽葆，野吹咽笳箫。已向新京兆，谁云天路遥。
祸集钩方失，灾生剑忽飞。无由就日拜，空忆自天归。门吏看还葬，宫官识赐衣。东堂哀赠毕，从此故臣稀。
艰难尝共理，海晏更相悲。况复登堂处，分明避暑时。绿槐千穗绽，丹药一番迟。蓬荜今何幸，先朝大雅诗。
远公留故院，一径雪中微。童子逢皆老，门人问亦稀。翻经徒有处，携履遂无归。空念寻巢鹤，时来傍影飞。
旧雪逐泥沙，新雷发草芽。晓霜应傍鬓，夜雨莫催花。行矣前途晚，归欤故国赊。不劳报春尽，从此惜年华。
晴洲无远近，一树一潭春。芳草留归骑，朱樱掷舞人。空花对酒落，小翠隔林新。竟日皆携手，何由遇此辰。
白水连天暮，洪波带日流。风高云梦夕，月满洞庭秋。沙上渔人火，烟中贾客舟。西园与南浦，万里共悠悠。
疏鼓应繁丝，送神归九疑。苍龙随赤凤，帝子上天时。骤雨归山疾，长江下日迟。独怜游宦子，今夜泊天涯。
垂朱领孙子，从宴在池塘。献寿回龟顾，和羹跃鲤香。高松先草晚，平石助泉凉。馀橘期相及，门生有陆郎。
献策不得意，驰车东出秦。暮年千里客，落日万家春。
独将支遁去，欲往戴颙家。晴野人临水，春山树发花。
晦日同携手，临流一望春。可怜杨柳陌，愁杀故乡人。
日落众山昏，萧萧暮雨繁。那堪两处宿，共听一声猿。
传书报刘尹，何事忆陶家。若为篱边菊，山中有此花。
山舍千年树，江亭万里云。回潮迎伍相，骤雨送湘君。
文章似扬马，风骨又清羸。江汉君犹在，英灵信未衰。
我与雷居士，平生事远公。无人知是旧，共到影堂中。
主第辞高饮，石家赴宵会。金谷走车来，玉人骑马待。
香炉最高顶，中有高人住。日暮下山来，月明上山去。
闻说苍鹰守，今朝欲下韝。因令白马将，兼道觅封侯。略地关山冷，防河雨雪稠。翻弓骋猿臂，承箭惜貂裘。设伏军谋密，坑降塞邑愁。报恩唯有死，莫使汉家羞。
丘迟本才子，始冠即周旋。舅乏郤鉴爱，君如卫玠贤。礼将金友等，情向玉人偏。鄙俗那劳似，龙钟却要怜。投砖聊取笑，赠绮一何妍。野坐临黄菊，溪行踏绿钱。岩高云反下，洞黑水潜穿。僻岭猿偷栗，枯池雁唼莲。身居霞外寺，思发月明田。犹恨萦尘网，昏昏过几年。
昨夜闻山雨，归心便似迟。几回惊叶落，即到白头时。雁影将魂去，虫声与泪期。马卿兼病老，宋玉对秋悲。谢客才为别，陶公已见思。非关口腹累，自是雪霜姿。酿酒栽黄菊，炊粳折绿葵。山河方入望，风日正宜诗。牧竖寒骑马，边烽晚立旗。兰凋犹有气，柳脆不成丝。别后如相问，高僧知所之。
蓬荜春风起，开帘却自悲。如何飘梗处，又到采兰时。明镜方重照，微城寄一辞。家贫求禄早，身贱报恩迟。幸得皮存矣，须劳翼长之。铭肌非厚荅，肉骨是前期。纵觉新人好，宁忘旧主疑。终惭太丘道，不为小生私。
高门有才子，能履古人踪。白社陶元亮，青云阮仲容。田园忽归去，车马杳难逢。废巷临秋水，支颐向暮峰。行鱼避杨柳，惊鸭触芙蓉。石窦红泉细，山桥紫菜重。凤雏终食竹，鹤侣暂巢松。愿接烟霞赏，羁离计不从。
东望扶桑日，何年是到时。片帆通雨露，积水隔华夷。浩淼风来远，虚冥鸟去迟。长波静云月，孤岛宿旌旗。别叶传秋意，回潮动客思。沧溟无旧路，何处问前期。
庞眉一居士，鹑服隐尧时。种豆初成亩，还丹旧日师。入溪花径远，向岭鸟行迟。紫葛垂苔壁，青菰映柳丝。偶来尘外事，暂与素心期。终恨游春客，同为岁月悲。
雪路夜朦胧，寻师杏树东。石坛连竹静，醮火照山红。再拜开金箓，焚香使玉童。篷瀛三岛至，天地一壶通。别客曾留药，逢舟或借风。出游居鹤上，避祸入羊中。过洞偏回首，登门未发蒙。桑田如可见，沧海几时空。
有谋皆轗轲，非病亦迟回。壮志年年减，驰晖日日催。还山不及伴，到阙又无媒。高卧成长策，微官称下才。诗人识何谢，居士别宗雷。迹向尘中隐，书从谷口来。药栏遭鹿践，涧户被猿开。野鹤巢云窦，游龟上水苔。新欢追易失，故思渺难裁。自有归期在，劳君示劫灰。
暮雨风吹尽，东池一夜凉。伏流回弱荇，明月入垂杨。石竹閒开碧，蔷薇暗吐黄。倚琴看鹤舞，摇扇引桐香。旧笋方辞箨，新莲未满房。林幽花晚发，地远草先长。抚枕愁华鬓，凭栏想故乡。露馀清汉直，云卷白榆行。惊鹊仍依树，游鱼不过粱。系舟偏忆戴，炊黍愿期张。末路还思借，前恩讵敢忘。从来叔夜懒，非是接舆狂。众病婴公干，群忧集孝璋。惭将多误曲，今日献周郎。
并州近胡地，此去事风沙。铁马垂金络，貂裘犯雪花。曾持两郡印，多比五侯家。继世新恩厚，从军旧国赊。戍烟千里直，边雁一行斜。想到清油幕，长谋出左车。
欹冠枕如意，独寝落花前。姚馥清时醉，边韶白日眠。曝裈还当屋，张幕便成天。谒客唯题凤，偷儿欲觇毡。失杯犹离席，坠履反登筵。本是墙东隐，今为瓮下仙。卧龙髯乍磔，栖蝶腹何便。阮籍供琴韵，陶潜馀秫田。人逢毂阳望，春似永和年。愿我非工饮，期君行见怜。尝知渴羌好，亦觉醉胡贤。炙熟樽方竭，车回辖且全。噀风仍作雨，洒地即成泉。自鄙新丰过，迟回惜十年。
争路忽摧车，沈钩未得鱼。结交唯我少，丧旧自君初。谏草文难似，围棋智不如。仲宣新有赋，叔夜近无书。地闭滕公宅，山荒谢客庐。歼良从此恨，福善竟成虚。酿酒多同醉，烹鸡或取馀。阮咸虽永别，岂共仲容疏。
十五事文翰，大儿轻孔融。长裾游邸第，笑傲五侯中。谏猎一朝寝，论边素未工。蹉跎潘鬓至，蹭蹬阮途穷。贷布怜宁兴，无金命未通。王陵固似戆，郭最遂非雄。敛板辞群彦，回车访老农。咏诗怀洛下，送客忆山东。沈病魂神浊，清斋思虑空。羸将卫玠比，冷共邺侯同。草舍才遮雨，荆窗不碍风。梨教通子守，酒是远师供。扪虱欣时泰，迎猫达岁丰。原门唯有席，井饮但加葱。少壮衿齐德，高年觉宋聋。寓书先论懒，读易反求蒙。昔慕能鸣雁，今怜半死桐。秉心犹似矢，搔首忽如蓬。赤叶翻藤架，黄花盖菊丛。聊将呈匠伯，今已学愚公。
半岭逢仙驾，清晨独采芝。壶中开白日，雾里捲朱旂。猿鸟知归路，松萝见会时。鸡声传洞远，鹤语报家迟。童子闲驱石，樵夫乐看棋。依稀醉后拜，恍惚梦中辞。海上终难接，人间益自疑。风尘甘独老，山水但相思。愿得烧丹诀，流沙永待师。
弱冠家庐岳，从师岁月深。翻同老夫见，殊寡少年心。及此时方晏，因之名亦沈。趋途非要路，避事乐空林。素业在山下，青泉当树阴。交游有凋丧，离别代追寻。向秀初闻笛，钟期久罢琴。残愁犹满貌，馀泪可沾襟。勿以朱颜好，而忘白发侵。终期入灵洞，相与鍊黄金。
候晓金门辟，乘时玉历长。羽仪瞻上宰，云物丽初阳。汉礼方传佩，尧年正捧觞。日行临观阙，帝锡洽圭璋。盛美超三代，洪休降百祥。自怜朝末坐，空此咏无疆。
当时无外守，方物四夷通。列土金河北，朝天玉塞东。自将荆璞比，不与郑环同。正朔虽传汉，衣冠尚带戎。幸承提佩宠，多愧琢磨功。绝域知文教，争趋上国风。
手中青铜镜，照我少年时。衰飒一如此，清光难复持。欲令孤月掩，从遣半心疑。纵使逢人见，犹胜自见悲。
漠漠复霏霏，为君垣上衣。昭阳辇下草，应笑此生非。掩蔼青春去，苍茫白露稀。犹胜萍逐水，流浪不相依。
汉章虽约法，秦律已除名。谤远人多惑，官微不自明。霜风先独树，瘴雨失荒城。畴昔长沙事，三年召贾生。
人言下江疾，君道下江迟。五月江路恶，南风惊浪时。应知近家喜，还有异乡悲。无奈孤舟夕，山歌闻竹枝。
月落寒雾起，沈思浩通川。宿禽啭木散，山泽一苍然。漠漠沙上路，沄沄洲外田。犹当依远树，断续欲穷天。
凉王宫殿尽，芜没陇云西。今日闻君使，雄心逐鼓鼙。行当收汉垒，直可取蒲泥。旧国无由到，烦君下马题。
木陨水归壑，寂然无念心。南行有真子，被褐息山阴。石路瑶草散，松门寒景深。吾师亦何爱，自起定中吟。
白马羽林儿，扬鞭薄暮时。独将轻骑出，暗与伏兵期。雨雪移军远，旌旗上垄迟。圣心戎寄重，未许让恩私。
卧床如旧日，窥户易伤春。灵寿扶衰力，芭蕉对病身。道心空寂寞，时物自芳新。旦夕谁相访，唯当摄上人。
侍臣朝谒罢，戚里自相过。落日青丝骑，春风白纻歌。恩承三殿近，猎向五陵多。归路南桥望，垂杨拂细波。
离亭饯落晖，腊酒减春衣。岁晚烟霞重，川寒云树微。戎装千里至，旧路十年归。还似汀洲雁，相逢又背飞。
山阴寻道士，映竹羽衣新。侍坐双童子，陪游五老人。水花松下静，坛草雪中春。见说桃源洞，如今犹避秦。
微月空山曙，春祠谒少君。落花坛上拂，流水洞中闻。酒引芝童奠，香馀桂子焚。鹤飞将羽节，遥向赤城分。
东门有行客，落日满前山。圣代谁知者，沧洲今独还。片云归海暮，流水背城闲。余亦依嵩颍，松花深闭关。
边庭汉仪重，旌甲似云中。虏地山川壮，单于鼓角雄。关寒塞榆落，月白胡天风。君逐嫖姚将，麒麟有战功。
调元方翼圣，轩盖忽言东。道以中枢密，心将外理同。白头生远浪，丹叶下高枫。江上萧疏雨，何人对谢公。
薙草开三径，巢林喜一枝。地宽留种竹，泉浅欲开池。紫阁当疏牖，青松入坏篱。从今安僻陋，萧相是吾师。
边声日夜合，朔风惊复来。龙山不可望，千里一裴回。捐扇破谁执，素纨轻欲裁。非时妒桃李，自是舞阳台。
草绿古燕州，莺声引独游。雁归天北畔，春尽海西头。向日花偏落，驰年水自流。感恩知有地，不上望京楼。
遍与傍人别，临终尽不愁。影堂谁为扫，坐塔自看修。白日钟边晚，青苔钵上秋。天涯禅弟子，空到柏岩游。
身承汉飞将，束发即言兵。侠少何相问，从来事不平。黄云断朔吹，白雪拥沙城。幸应边书募，横戈会取名。
入夜思归切，笛声清更哀。愁人不愿听，自到枕前来。风起塞云断，夜深关月开。平明独惆怅，落尽一庭梅。
骏马事轻车，军行万里沙。胡山通嗢落，汉节绕浑邪。桂满天西月，芦吹塞北笳。别离俱报主，路极不为赊。
策杖迎诗客，归房理病身。闲收无效药，遍寄有情人。草木分千品，方书问六陈。还知一室内，我尔即天亲。
蟋蟀催寒服，茱萸滴露房。酒巡明刻烛，篱菊暗寻芳。新月和秋露，繁星混夜霜。登高今夕事，九九是天长。
宫阙何年月，应门何岁苔。清光一以照，白露共裴回。珠履久行绝，玉房重未开。妾心正如此，昭阳歌吹来。
晚上梯延洞，通宵兴莫穷。高明千嶂月，清爽一岩风。坐久衣衫润，吟馀物象空。举头星可摘，疑在广寒宫。
路傍一株柳，此路向延州。延州在何处，此路起悠悠。
俱从四方事，共会九秋中。断蓬与落叶，相值各因风。
衰鬓朝临镜，将看却自疑。惭君明似月，照我白如丝。
野性迷尧历，松窗有道经。故人为柱史，为我数阶蓂。
胶胶司晨鸣，报尔东方旭。无事恋君轩，今君重凫鹄。
一鸟如霜雪，飞向白楼前。问君何以至，天子太平年。
紫塞连年戍，黄砂碛路穷。故人今夜宿，见月石楼中。
畏老身全老，逢春解惜春。今年看花伴，已少去年人。
今日忆君处，忆君君岂知。空馀暗尘字，读罢泪仍垂。
世故中年别，馀生此会同。却将悲与病，来对朗陵翁。
居北有朝路，居南无住人。劳师问家第，山色是南邻。
石色凝秋藓，峰形若夏云。谁留秦苑地，好赠杏溪君。
边头射雕将，走马出中军。远见平原上，翻身向暮云。
何地可潸然，阳城烽树边。今朝望乡客，不饮北流泉。
绣帐博山炉，银鞍冯子都。黄昏莫攀折，惊起欲栖乌。
绣户朝眠起，开帘满地花。春风解人意，欲落妾西家。
故国歌钟地，长桥车马尘。彭城阁边柳，偏似不胜春。
江上三千雁，年年过故宫。可怜江上月，偏照断根蓬。
话旧全应老，逢春喜又悲。看花行拭泪，倍觉下楼迟。
野坐分苔席，山行绕菊丛。云衣惹不破，秋色望来空。
故人惜此去，留琴明月前。今来我访旧，泪洒白云天。讵欲匣孤响，送君归夜泉。抚琴犹可绝，况此故无弦。何必雍门奏，然后泪潺湲。
霜露肃时序，缅然方独寻。暗溪迟仙侣，寒涧闻松禽。寂历兹夜永，清明秋序深。微波澹澄夕，烟景含虚林。素志久沦否，幽怀方自吟。
危心惊夜雨，起望漫悠悠。气耿残灯暗，声繁高树秋。凉轩辞夏扇，风幌揽轻裯。思绪蓬初断，归期燕暂留。关山蔼已失，脸泪迸难收。赖君时一笑，方能解四愁。
天寒发梅柳，忆昔到襄州。树暖然红烛，江清展碧油。风烟临岘首，云水接昭丘。俗尚春秋学，词称文选楼。都门送旌节，符竹领诸侯。汉沔分戎寄，黎元减圣忧。时追山简兴，本自习家流。莫废思康乐，诗情满沃洲。
风壤瞻唐本，山祠阅晋馀。水亭开帟幕，岩榭引簪裾。地绿苔犹少，林黄柳尚疏。菱苕生皎镜，金碧照澄虚。翰苑声何旧，宾筵醉止初。中州有辽雁，好为系边书。
结发逐鸣鼙，连兵追谷蠡。山川搜伏虏，铠甲被重犀。故府旌旗在，新军羽校齐。报恩身未死，识路马还嘶。列嶂高烽举，当营太白低。平戎七尺剑，封检一丸泥。截海取蒲类，跑泉饮鸊鹈。汉庭中选重，更事五原西。
潘岳闲居赋，陶潜独酌谣。二贤成往事，三径是今朝。生幸逢唐运，昌时奉帝尧。进思谐启沃，退混即渔樵。蠹简封延阁，彫阑閟上霄。相从清旷地，秋露挹兰苕。
佛刹接重城，红楼切太清。紫云连照耀，丹槛郁峥嵘。榱栋烟虹入，轩窗日月平。参差五陵晚，分背八川明。松韵风初过，莲陂浪欲倾。敬瞻疑涌见，围绕学无生。
阮客身何在，仙云洞口横。人间不到处，今日此中行。
明朝崇大道，寰海免波扬。既合千年圣，能安百谷王。天心随泽广，水德共灵长。不挠鱼弥乐，无澜苇可航。化流沾率土，恩浸及殊方。岂只朝宗国，惟闻有越裳。
禹凿山川地，因通四水流。萦回过凤阙，会合出皇州。天影长波里，寒声古度头。入河无昼夜，归海有谦柔。顺物宜投石，逢时可载舟。羡鱼犹未已，临水欲垂钩。
春晴凭水轩，仙杏发南园。开蕊风初晓，浮香景欲暄。光华临御陌，色相对空门。野雪遥添净，山烟近借繁。地闲分鹿苑，景胜类桃源。况值新晴日，芳枝度彩鸳。
淮海同三入，枢衡过六年。庙斋兢永夕，书府会群仙。粉壁连霜曙，冰池对月圆。岁时忧里换，钟漏静中传。蓬发颜空老，松心契独全。赠言因傅说，垂训在三篇。
结构非华宇，登临似古原。僻殊萧相宅，芜胜邵平园。避暑依南庑，追凉在北轩。烟霞霄外静，草露月中繁。鹊绕惊还止，虫吟思不喧。怀君欲有赠，宿昔贵忘言。
小园休沐暇，暂与故山期。树杪悬丹枣，苔阴落紫梨。舞丛新菊遍，绕格古藤垂。受露红兰晚，迎霜白薤肥。上公留凤沼，冠剑侍清祠。应念端居者，长惭补衮诗。
解韨辞丹禁，扬旌去赤墀。自惊非素望，何力及清时。又据三公席，多惭四老祠。岘山风已远，棠树事难追。江汉饶春色，荆蛮足梦思。唯怜吐凤句，相示凿龙期。
海内埏埴遍，汉阴旌旆还。望留丹阙下，恩在紫霄间。冰雪背秦岭，风烟经武关。树皆人尚爱，辕即吏曾攀。自惜两心合，相看双鬓斑。终期谢戎务，同隐凿龙山。
自作分忧别，今方便道过。悲酸如我少，语笑为君多。泪亦因杯酒，欢非待绮罗。路歧伤不已，松柏性无他。怅望商山老，慇勤汉水波。重言尘外约，难继郢中歌。玉管离声发，银釭曙色和。碧霄看又远，其奈独愁和。
列植成均里，分行古庙前。阴森非一日，苍翠自何年。寒影烟霜暗，晨光枝叶妍。近檐阴更静，临砌色相鲜。每愧闻钟磬，多惭接豆笾。更宜教胄子，于此学贞坚。
从公无小大，在伴乐人贤。楚国逢荒岁，随人若有年。空波交水埒，重岫夹畬田。桑柘温风软，云霞返照鲜。因高寺刹迥，临远郡楼偏。花柳清明节，亲宾上巳筵。故乡徒有路，春雁独归边。幸望山阴客，为文内史前。
梓泽风流地，凄凉迹尚存。残芳迷妓女，衰草忆王孙。舞态随人谢，歌声寄鸟言。池平森灌木，月落吊空园。流水悲难驻，浮云影自翻。宾阶馀藓石，车马讵喧喧。
鹊印庆仍传，鱼轩宠莫先。从夫元凯贵，训子孟轲贤。龙是双归日，鸾非独舞年。哀荣今共尽，悽怆杜陵田。
长听巴西事，看图胜所闻。江楼明返照，雪岭乱晴云。景象诗情在，幽奇笔迹分。使君徒说好，不祗怨离群。
悔上层楼望，翻成极目愁。路沿葱岭去，河背玉关流。马散眠沙碛，兵闲倚戍楼。残阳三会角，吹白旅人头。
祈门官罢后，负笈向桃源。万卷长开帙，千峰不闭门。绿杨垂野渡，黄鸟傍山村。念尔能高枕，丹墀会一论。
为郎复典郡，锦帐映朱轮。露冕随龙节，停桡得水人。早霜芦叶变，寒雨石榴新。莫怪谙风土，三年作逐臣。
君罢江西日，家贫为一官。还归五陵去，只向远峰看。暮色催人别，秋风待雨寒。遥知到三径，唯有菊花残。
艰难只用武，归向浙河东。松雪千山暮，林泉一水通。乡心缘绿草，野思看青枫。春日偏相忆，裁书寄剡中。
风流与才思，俱似晋时人。淮月归心促，江花入兴新。云深沧海暮，柳暗白田春。共道官犹小，怜君孝养亲。
水流过海稀，尔去换春衣。泪向槟榔尽，身随鸿雁归。草思晴后发，花怨雨中飞。想到金陵渚，酣歌对落晖。
久作涔阳令，丹墀忽再还。凄凉辞泽国，离乱到乡山。北固滩声满，南徐草色闲。知心从此别，相忆鬓毛斑。
行春日已晓，桂楫逐寒烟。转曲遥峰出，看涛极浦连。入京当献赋，封事更闻天。日日趋黄阁，应忘云海边。
主人冯轼贵，送客汎舟稀。逼岸随芳草，回桡背落晖。映花双节驻，临水伯劳飞。醉与群公狎，春塘露冕归。
十年犹执宪，万里独归春。旧国逢芳草，青云见故人。潘郎今发白，陶令本家贫。相送临京口，停桡泪满巾。
岳阳天水外，念尔一帆过。野墅人烟迥，山城雁影多。有时巫峡色，终日洞庭波。丞相今为郡，应无劳者歌。
骚人誇竹杖，赠我意何深。万点湘妃泪，三年贾谊心。愿持终白首，谁道贵黄金。他日归愚谷，偏宜绿绮琴。
羡尔湘东去，烟花尚可亲。绿芳深映鸟，远岫递迎人。饥狖啼初日，残莺惜暮春。遥怜谢客兴，佳句又应新。
丞相过邦牧，清弦送羽觞。高情同客醉，子夜为人长。斜汉这过斗，寒云正护霜。新安江自绿，明主待惟良。
惆怅遥江路，萧条落日过。蝉鸣独树急，鸦向古城多。转曲随青嶂，因高见白波。潘生秋径草，严子意如何。
句曲千峰暮，归人向远烟。风摇近水叶，云护欲晴天。夕照留山馆，秋光落草田。征途傍斜日，一骑独翩翩。
茅檐闲寂寂，无事觉人和。井近时浇圃，城低下见河。兴缘芳草积，情向远峰多。别日归吴地，停桡更一过。
君承明主意，日日上丹墀。东阁论兵后，南宫草奏期。人稀傍河处，槐暗入关时。独遣吴州客，平陵结梦思。
欲究先儒教，还过支遁居。山阶闲听法，竹径独看书。向日荷新卷，迎秋柳半疏。风流有佳句，不似带经锄。
君为万里宰，恩及五湖人。未满先求退，归闲不厌贫。远峰晴更近，残柳雨还新。要自趋丹陛，明年鸡树亲。
射策名先著，论兵气自雄。能全季布诺，不道鲁连功。流水蒹葭外，诸山睥睨中。别君秋日晚，回首夕阳空。
迁客投于越，临江泪满衣。独随流水远，转觉故人稀。万木迎秋序，千峰驻晚晖。行舟犹未已，惆怅暮潮归。
寂寞横塘路，新篁覆水低。东风潮信满，时雨稻粳齐。寡妇共租税，渔人逐鼓鼙。惭无卓鲁术，解印谢黔黎。
宋玉怨三秋，张衡复四愁。思乡雁北至，欲别水东流。倚树看黄叶，逢人诉白头。佳期不可失，落日自登楼。
山林唯幽静，行住不妨禅。高月穿松径，残阳过水田。诗从宿世悟，法为本师传。能使南人敬，修持香火缘。
阳羡兰陵近，高城带水闲。浅流通野寺，绿茗盖春山。长吏多愁罢，游人讵肯还。知君日清净，无事掩重关。
汉主留才子，春城直紫微。对花阊阖静，过竹吏人稀。裁诏催添烛，将朝欲更衣。玉堂宜岁久，且莫厌彤闱。
怜尔因同舍，看书似外家。出关逢落叶，傍水见寒花。送远添秋思，将衰恋岁华。清淮倍相忆，回首莫令赊。
诗人饶楚思，淮上及春归。旧浦菱花发，闲门柳絮飞。高名乡曲重，少事道流稀。定向渔家醉，残阳卧钓矶。
隳官就宾荐，时辈讵争先。盛业推儒行，高科独少年。迎秋见衰叶，馀照逐鸣蝉。旧里三峰下，开门古县前。
高第由佳句，诸生似者稀。长安带酒别，建业候潮归。稚子欢迎棹，邻人为扫扉。含情过旧浦，鸥鸟亦依依。
但能一官适，莫羡五侯尊。山色垂趋府，潮声自到门。缘塘剡溪路，映竹五湖村。王谢登临处，依依今尚存。
塞鸿归欲尽，北客始辞春。零桂虽逢竹，湘川少见人。江花铺浅水，山木暗残春。修刺辕门里，多怜尔为亲。
惭君从弱岁，顾我比诸昆。同事元戎久，俱承国士恩。随莺过淮水，看柳向辕门。草色金陵岸，思心那可论。
停车邀别乘，促轸奏胡笳。若见楚山暮，因愁浙水赊。河堤经浅草，村径历繁花。更有堪悲处，梁城春日斜。
平津旧东阁，深巷见南山。卷箔岚烟润，遮窗竹影闲。倾茶兼落帽，恋客不开关。斜照窥帘外，川禽时往还。
虚室独焚香，林空静磬长。闲窥数竿竹，老在一绳床。啜茗翻真偈，然灯继夕阳。人归远相送，步履出回廊。
虏近人行少，怜君独出城。故关逢落叶，寒日逐徂征。闻笛添归思，看山惬野情。皇华今绝少，龙额也相迎。
时称谢康乐，别事汉平津。衰柳寒关道，高车左掖臣。背河见北雁，到洛问东人。忆昔游金谷，相看华发新。
君过湟中去，寻源未是赊。经春逢白草，尽日度黄沙。双节行为伴，孤烽到似家。和戎非用武，不学李轻车。
春愁能浩荡，送别又如何。人向吴台远，莺飞汉苑多。见花羞白发，因尔忆沧波。好是神仙尉，前贤亦未过。
伏奏随廉使，周行外冗员。白髭空受岁，丹陛不朝天。秉烛千官去，垂帘一室眠。羡君青琐里，并冕入炉烟。
雪深扬子岸，看柳尽成梅。山色潜知近，潮声只听来。夜禽惊晓散，春物受寒催。粉署生新兴，瑶华寄上才。
清政过前哲，香名达至尊。明通汉家籍，重识府公恩。春景生云物，风潮敛雪痕。长吟策羸马，青楚入关门。
吏曹难茂宰，主意念疲人。更事文犀节，还过白马津。云间辞北阙，树里出西秦。为报陶明府，裁书莫厌贫。
沴气清金虎，兵威壮铁冠。扬旌川色暗，吹角水风寒。人对辎軿醉，花垂睥睨残。羡归丞相阁，空望旧门栏。
万室边江次，孤城对海安。朝霞晴作雨，湿气晚生寒。苔色侵衣桁，潮痕上井栏。题诗招茂宰，思尔欲辞官。
袖中多丽句，未遣世人闻。醉夜眠江月，闲时逐海云。荻花寒漫漫，鸥鸟暮群群。若到长沙苑，渔家更待君。
圣主临前殿，殷忧遣使臣。气迎天诏喜，恩发土膏春。草色催归棹，莺声为送人。龙沙多道里，流水自相亲。
淮南频送别，临水惜残春。攀折隋宫柳，淹留秦地人。含情归上国，论旧见平津。更接天津近，馀花映绶新。
十里山村道，千峰栎树林。霜浓竹枝亚，岁晚荻花深。草市多樵客，渔家足水禽。幽居虽可羡，无那子牟心。
一门同秘省，万里作长城。问绢莲花府，扬旗细柳营。词锋偏却敌，草奏直论兵。何幸新诗赠，真输小谢名。
不耻青袍故，尤宜白发新。心朝玉皇帝，貌似紫阳人。湘浦眠销日，桃源醉度春。能文兼證道，庄叟是前身。
莫向黔中路，令人到欲迷。水声巫峡里，山色夜郎西。树隔朝云合，猿窥晓月啼。南方饶翠羽，知尔饮清溪。
迢递荆州路，山多水又分。霜林澹寒日，朔雁蔽南云。八座由持节，三湘亦置军。自当行直指，应不为功勋。
西望香炉雪，千峰晚色新。白头悲作吏，黄纸苦催人。多负登山屐，深藏漉酒巾。伤心公府内，手板日相亲。
惆怅重阳日，空山野菊新。蒹葭百战地，江海十年人。叹老堪衰柳，伤秋对白蘋。孤楼闻夕磬，塘路向城闉。
晴景应重阳，高台怆远乡。水澄千室倒，雾卷四山长。受节人逾老，惊寒菊半黄。席前愁此别，未别已沾裳。
自小从游惯，多由戏笑偏。常时矜礼数，渐老荷优怜。见主承休命，为郎贵晚年。伯喈文与篆，虚作汉家贤。
南登秦岭头，回望始堪愁。汉阙青门远，高山蓝水流。三湘迁客去，九陌故人游。从此辞乡泪，双垂不复收。
清秀过终童，携书访老翁。以吾为世旧，怜尔继家风。淮岸经霜柳，关城带月鸿。春归定得意，花送到东中。
执宪随征虏，逢秋出故关。雨多愁郢路，叶下识衡山。地远从军乐，兵强分野闲。皇家不易将，此去未应还。
法许庐山远，诗传休上人。独归双树宿，静与百花亲。对物虽留兴，观空已悟身。能令折腰客，遥赏竹房春。
文若为全德，留侯是重名。论公长不宰，因病得无生。大梦依禅定，高坟共化城。自应怜寂灭，人世但伤情。
共美持衡日，皆言折槛时。蜀侯供庙略，汉主缺台司。车马行仍止，笳箫咽又悲。今年杜陵陌，殄瘁百花迟。
神理今何在，斯人竟若斯。颜渊徒有德，伯道且无儿。白发今非老，青云数有奇。谁言夕郎拜，翻向夜台悲。
社里东城接，松阡北地开。闻笳春色惨，执绋故人哀。终日南山对，何时渭水回。仁兄与恩旧，相望泣泉台。
石壁江城后，篮舆晚暂登。古龛千塔佛，秋树一山僧。清磬和虚籁，香泉吐暗藤。愿将身洒扫，求官复作能。
自觉劳乡梦，无人见客心。空馀庭草色，日日伴愁襟。
江南渌水多，顾影逗轻波。落日秦云里，山高奈若何。
受律仙郎贵，长驱下会稽。鸣笳山月晓，摇旆野云低。剪寇人皆贺，回军马自嘶。地闲春草绿，城静夜乌啼。破竹清闽岭，看花入剡溪。元戎催献捷，莫道事攀跻。
白露沾蕙草，王孙转忆归。蔡州新战罢，郢路去人稀。谒帝不辞远，怀亲空有违。孤舟看落叶，平楚逐斜晖。北阙见端冕，南台当绣衣。唯余播迁客，只伴鹧鸪飞。
丹地偏相逐，清江若有期。腰金才子贵，剖竹老人迟。桂楫闲迎客，茶瓯对说诗。渚田分邑里，山桂树罘罳。心静无华发，人和似古时。别君远山去，幽独更应悲。
北阙忤明主，南方随白云。沿洄滩草色，应接海鸥群。建德潮已尽，新安江又分。回看严子濑，朗咏谢安文。雨过暮山碧，猿吟秋日曛。吴洲不可到，刷鬓为思君。
意有空门乐，居无甲第奢。经过容法侣，雕饰让侯家。隐树重檐肃，开园一径斜。据梧听好鸟，行药寄名花。梦蝶留清簟，垂貂坐绛纱。当山不掩户，映日自倾茶。雅望归安石，深知在叔牙。还成吉甫颂，赠荅比瑶华。
九月从时豫，三乘为法开。中霄日天子，半座宝如来。摘果珠盘献，攀萸玉辇回。愿将尘露点，遥奉光明台。
子去非长往，君恩取大还。补天留彩石，缩地入青山。献寿千春外，来朝数月间。莫抛残药物，窃取驻童颜。
乔木挂斗邑，水驿坏门开。向月片帆去，背云行雁来。晚年名利迹，宁免路岐哀。前计不能息，若为玄鬓回。
连山群书至，策马出长安。落日对酒别，晚关冲雪寒。霜飞湖草绿，春近岭梅残。知己云霄在，那言欲挂冠。
巴江与雪山，井邑共回环。图写丹青内，分明烟霭间。移君名郡兴，助我小斋闲。日想登临处，高踪不可攀。
我有一长剑，磨来十数年。但藏玉匣里，未向代人传。锷露星将转，珠开月共悬。霜锋映牛斗，雪刃倚长天。每欲清万国，常怀定四边。希君持取用，方谓识龙泉。
簇簇竟相鲜，一枝开几番。味甘资曲糵，香好胜兰荪。古道风摇远，荒篱露压繁。盈筐时采得，服饵近知门。
晨登瓦官阁，极眺金陵城。钟山对北户，淮水入南荣。漫漫雨花落，嘈嘈天乐鸣。两廊振法鼓，四角吹风筝。杳无霄汉上，仰攀日月行。山空霸气灭，地古寒阴生。寥廓云海晚，苍茫宫观平。门馀阊阖字，楼识凤凰名。雷作百川动，神扶万栱倾。灵光一向贵，长此镇吴京。
季子让社稷，又能听国风。宁知千载后，蘋藻冷祠宫。
悬首藁街中，天兵破犬戎。营收低陇月，旗偃度湟风。肃杀三边劲，萧条万里空。元戎咸服罪，馀孽尽输忠。圣理符轩化，仁恩契禹功。降逾洞庭险，枭拟郅支穷。已散军容捷，还资庙算通。今朝观即叙，非与献獒同。
山势抱西秦，初年瑞雪频。色摇鹑野霁，影落凤城春。辉耀银峰逼，晶明玉树亲。尚寒由气劲，不夜为光新。荆岫全疑近，昆丘宛合邻。馀辉傥可借，回照读书人。
涣汗中天发，殊私海外存。衰颜逢圣代，华发受皇恩。烛物明尧日，垂衣辟禹门。惜时悲落景，赐帛慰馀魂。厚泽沾翔泳，微生保子孙。盛明今尚齿，欢奉九衢樽。
共醉风光地，花飞落酒杯。残春犹可赏，晚景莫相催。酒幸年年有，花应岁岁开。且当金韵掷，莫遣玉山颓。高会弥堪惜，良时不易陪。谁能拉花住，争换得春回。我辈寻常有，佳人早晚来。寄言三相府，欲散且裴回。
霭霭青春曙，飞仙驾五云。浮轮初缥缈，承盖下氤氲。薄影随风度，殊容向日分。羽毛纷共远，环佩杳犹闻。静合烟霞色，遥将鸾鹤群。年年瞻此节，应许从元君。
御沟回广陌，芳柳对行人。翠色枝枝满，年光树树新。畏逢攀折客，愁见别离辰。近映章台骑，遥分禁苑春。嫩阴初覆水，高影渐离尘。莫入胡儿笛，还令泪湿巾。
淑节韶光媚，皇明宠锡崇。具寮颁玉尺，成器幸良工。岂止寻常用，将传度量同。人何不取利，物亦赖其功。紫翰宣殊造，丹诚厉匪躬。奉之无失坠，恩泽自天中。
曲台送春目，景物丽新晴。霭霭烟收翠，忻忻木向荣。静看迟日上，闲爱野云平。风慢游丝转，天开远水明。登高尘虑息，观徼道心清。更有迁乔意，翩翩出谷莺。
琢玉性惟坚，成壶体更圆。虚心含众象，应物受寒泉。温润资天质，清贞禀自然。日融光乍散，雪照色逾鲜。至鉴功宁宰，无私照岂偏。明将水镜对，白与粉闱连。拂拭终为美，提携伫见传。勿令毫发累，遗恨鲍公篇。
常爱凌寒竹，坚贞可喻人。能将先进礼，义与后凋邻。冉冉犹全节，青青尚有筠。陶钧二仪内，柯叶四时春。待凤花仍吐，停霜色更新。方持不易操，对此欲观身。
五云从表瑞，藻绘宛成图。柯叶何时改，丹青此不渝。非烟色尚丽，似盖状应殊。渥彩看犹在，轻阴望已无。方将遇翠幄，那羡起苍梧。欲识从龙处，今逢圣合符。
寄玉莲花藏，缄珠贝叶扃。院闲容客读，讲倦许僧听。部列雕金榜，题存刻石铭。永添鸿宝集，莫杂小乘经。
至德今何在，平墟井有泉。梁鸿重浚后，又历几千年。
九五当乾德，三千应瑞符。纂尧昌圣历，宗禹盛丕图。画象垂新令，消兵易旧谟。选贤方去智，招谏忽升愚。大乐调元气，神功运化垆。脱鳞超沆瀣，翻翼集蓬壶。捧日恩光别，抽毫顾问殊。凤形怜彩笔，龙颔借骊珠。掷地声名寡，摩天羽翮孤。洁身酬雨露，利口扇谗谀。碧海同宸眷，鸿毛比贱躯。辨疑分黑白，举直抵朋徒。庭兽方呈角，阶蓂始效莩。日倾乌掩魄，星落斗摧枢。坠剑悲乔岳，号弓泣鼎湖。乱群逢害马，择肉纵狂貙。胆为隳肝竭，心因沥血枯。满帆摧骇浪，征棹折危途。燕客书方诈，尧门信未孚。谤兴金就铄，毁极玉生瘉。砺吻矜先搏，张罗骋疾驱。地嫌稀魍魉，海恨止番禺。瘴岭冲蛇入，蒸池蹑虺趋。望天收雪涕，看镜揽霜须。草毒人惊剪，茅荒室未诛。火风晴处扇，山鬼雨中呼。穷老乡关远，羁愁骨肉无。鹊灵窥牖户，龟瑞出泥途。烟岛深千瘴，沧波淼四隅。海标传信使，江棹认妻孥。到接三冬暮，来经六月徂。暗滩朝不怒，惊濑夜无虞。俛首安羸业，齐眉慰病夫。涸鱼思雨润，僵燕望雷苏。诏下因颁朔，恩移讵省辜。诳天犹指鹿，依社尚凭狐。度岭瞻牛斗，浮江淬辘轳。未平人睚眦，谁惧鬼揶揄。盆浦潮通楚，匡山地接吴。庾楼清桂满，远寺素莲敷。髣髴皆停马，悲欢尽隙驹。旧交封宿草，衰鬓重生刍。万戟分梁苑，双旌寄鲁儒。骎骎移岁月，冉冉近桑榆。疲马愁千里，孤鸿念五湖。终当赋归去，那更学杨朱。
范子蜕冠履，扁舟逸霄汉。嗟予抱险艰，怵惕惊瀰漫。穷通泛滥劳，趣适殊昏旦。浴日荡层空，浮天淼无畔。依滩落叶聚，立浦惊鸿散。浪叠雪峰连，山孤翠崖断。风帆同巨壑，云矗成高岸。宇宙可东西，星辰沈粲烂。霞生澒洞远，月吐青荧乱。岂复问津迷，休为吕梁叹。漂沈自讵保，覆溺心长判。吴越郡异乡，婴童及为玩。依稀占井邑，嘹唳同鹅鹳。举棹未宵分，维舟方日旰。徵斯济川力，若鼓凌风翰。易狎当悔游，临深罔知难。
烟水吴都郭，阊门架碧流。绿杨深浅巷，青翰往来舟。朱户千家室，丹楹百处楼。水光摇极浦，草色辨长洲。忆作麻衣翠，曾为旅棹游。放歌随楚老，清宴奉诸侯。花寺听莺入，春湖看雁留。里吟传绮唱，乡语认歈讴。桥转攒虹饮，波通斗鹢浮。竹扉梅圃静，水巷橘园幽。缝堵荒麋苑，穿岩破虎丘。旧风犹越鼓，馀俗尚吴钩。故馆曾闲访，遗基亦遍搜。吹台山木尽，香径佛宫秋。帐殿菰蒲掩，云房露雾收。苧萝妖覆灭，荆棘鬼包羞。风月俄黄绶，经过半白头。重来冠盖客，非复别离愁。候火分通陌，前旌驻外邮。水风摇綵旆，堤柳引鸣驺。问吏儿孙隔，呼名礼敬修。顾瞻殊宿昔，语默过悲忧。义感心空在，容衰日易偷。还持沧海诏，从此布皇猷。
雨送奔涛远，风收骇浪平。截流张旆影，分岸走鼙声。兽逐衔波涌，龟艨喷棹轻。海门凝雾暗，江渚湿云横。雁翼看舟子，鱼鳞辨水营。骑交遮戍合，戈簇拥沙明。谬履千夫长，将询百吏情。下车占黍稷，冬雨害粢盛。望祷依前圣，垂休翼厚生。半江犹惨澹，全野已澄清。爱景三辰朗，祥农万庾盈。浦程通曲屿，海色媚重城。弓日鞬櫜动，旗风虎豹争。及郊挥白羽，入里卷红旌。恺悌思陈力，端庄冀表诚。临人与安俗，非止奉师贞。
金奏云坛毕，同云拂雪来。玉田千亩合，琼室万家开。湖暗冰封镜，山明树变梅。裂缯分井陌，连璧混楼台。麻引诗人兴，盐牵谢女才。细疑歌响尽，旋作舞腰回。著水鹅毛失，铺松鹤羽摧。半崖云掩映，当砌月裴回。遇物纤能状，随方巧若裁。玉花全缀萼，珠蚌尽呈胎。志士书频照，鲛人杼正催。妒妆凌粉匣，欺酒上琼杯。海使迷奔辙，江涛认暗雷。疾飘风作驭，轻集霰为媒。剑客休矜利，农师正念摧。瑞彰知有感，灵贶表无灾。尧历占新庆，虞阶想旧陪。粉凝鸾阁下，银结凤池隈。鸡树花惊笑，龙池絮欲猜。劳歌会稽守，遥祝永康哉。
花界无生地，慈宫有相天。化娥腾宝像，留影閟金仙。殿涌全身塔，池开半月泉。十峰排碧落，双涧合清涟。药草经行遍，香灯次第燃。戒珠高腊护，心印祖僧传。瓶识先罗汉，衣存旧福田。幻身观火宅，昏眼照青莲。住觉超真境，依游渡法船。化城珠百亿，灵迹冠三千。萧壁将沈影，梁薪尚缀烟。色尘知有数，劫烬岂无年。龙喷疑通海，鲸吞想漏川。磬疏闻启梵，钟息见安禅。指喻三车觉，开迷五阴缠。教通方便入，心达是非诠。贝叶千花藏，檀林万宝篇。坐严狮子迅，幢饰网珠悬。极乐知无碍，分明应有缘。还将意功德，留偈法王前。
七月趋梁苑，三年谢尹京。旧风除物蠹，新律奉师贞。龙节双油重，蛇矛百练明。跃鱼连后旆，腾虎耀前旌。路转金神并，川开铁马横。拥旄差白羽，分辔引红缨。在浚风烟接，维嵩巩洛清。贯鱼奔骑疾，连雁卷行轻。烟垒风调角，秋原雨洗兵。宿云看布甲，疏柳见分营。鼓彻通宵警，和门候晓晴。虎符三校列，鱼胄万夫迎。弄马猿猱健，奔车角抵呈。驾肩傍隘道，张幕内连楹。森戟承三令，攒戈退一声。及郊知雨过，观俗辨风行。望宋怜思女，游梁念客卿。义夫留感激，公子播英名。泽广豚鱼洽，恩宣岂弟生。善师忘任智，中略在推诚。式宴歌钟合，陈筵绮绣并。戏鼙千卒跃，均酒百壶倾。乐与师徒共，欢从井邑盈。教通因渐染，人悦尚和平。授钺惭分阃，登坛荷列城。虚裘朝独坐，雄剑夜孤鸣。白发侵霜变，丹心捧日惊。卫青终保志，潘岳未忘情。期月终迷化，三年讵有成。惟看波海动，天外斩长鲸。
杳霭祥云起，飘飏翠岭新。萦峰开石秀，吐叶间松春。林静翻空少，山明度岭频。回崖时掩鹤，幽涧或随人。姑射朝凝雪，阳台晚伴神。悠悠九霄上，应坐玉京宾。
飞龙久驭宇，真气尚兴云。五色传嘉瑞，千龄表圣君。从风忽萧索，依汉更氛氲。影彻天初霁，光鲜日未曛。表祥近自远，垂化聚还分。宁作无依者，空传陶令文。
旭日烟云殿，朝阳烛帝居。断霞生峻宇，通阁丽晴虚。流彩连朱槛，腾辉照绮疏。曈昽晨景里，明灭晓光初。户牖仙山近，轩楹凤翼舒。还如王母过，遥度五云车。
缣素传休祉，丹青状庆云。非烟凝漠漠，似盖乍纷纷。尚驻从龙意，全舒捧日文。光因五色起，影向九霄分。裂素观嘉瑞，披图贺圣君。宁同窥汗漫，方此睹氛氲。
传者不足信，见景胜如闻。一水远赴海，两山高入云。鱼龙晴自戏，猿狖晚成群。醉酒斜阳下，离心草自薰。
山载江心寺，鱼龙是四邻。楼台悬倒影，钟磬隔嚣尘。石室堪容膝，云堂可憩身。我来登眺处，能有几閒人。
曙气变东风，蟾壶夜漏穷。新春几人老，旧历四时空。身贱悲添岁，家贫喜过冬。称觞惟有感，欢庆在儿童。
栅壕三面斗，箭尽举烽频。营柳和烟暮，关榆带雪春。边城多老将，碛路少归人。杀尽金河卒，年年添塞尘。
候火起雕城，尘沙拥战声。游军藏汉帜，降骑说蕃情。霜落滹沱浅，秋深太白明。嫖姚方虎视，不觉说添兵。
我有心中事，不与韦三说。秋夜洛阳城，明月照张八。
魍魉何曾见，头旋即下神。图他衫子段，诈道大王嗔。
玄鸟初来日，灵仙望里分。冰容朝上界，玉辇拥朝云。碧落流轻艳，红霓间綵文。带烟时缥缈，向斗更氤氲。髣髴随风驭，迢遥出晓雰。兹辰三见后，希得从元君。
竹柏风雨过，萧疏台殿凉。石渠写奔溜，金刹照颓阳。鹤飞岩烟碧，鹿鸣涧草香。山僧引清梵，幡盖绕回廊。
青苍初得地，华省植来新。尚带山中色，犹含洞里春。近楼依北户，隐砌净游尘。鹤寿应成盖，龙形未有鳞。为梁资大厦，封爵耻嬴秦。幸此观光日，清风屡得亲。
向晚小乘游，朝来新上头。从来许长袖，未有客难留。
曾入桃溪路，仙源信少双。洞霞飘素练，藓壁画阴窗。古木愁撑月，危峰欲堕江。自吟空向寂，谁共倒秋缸。
宫址蔓生草，洞门低枕泉。废兴人目击，何处是神仙？
女郎闺阁春，抱瑟坐花茵。艳粉宜斜烛，羞蛾惨向人。寄情摇玉柱，流眄整罗巾。幸以芳香袖，承君宛转尘。
翠阁傍瀛洲，洲中胜事幽。沙明眠雪鹭，波涨宿霜鸥。溅雨荷盘腻，萦风柳带柔。公馀自多暇，尊酒奉仙游。
良人久不至，惟恨锦屏孤。憔悴衣宽日，空房问女巫。
金字空中见，分明列姓名。三千功若满，云鹤自来迎。要警贪惏息，将萌宠辱惊。知之如不怠，霄汉是前程。
七萃和銮动，三条葆吹回。相星环日道，苍马近龙媒。咫尺天颜接，光华喜气来。自惭衰且病，无以效涓埃。
岩石在朱户，风泉当翠楼。始知岘亭赏，难与清晖留。馀景淡将夕，凝岚轻欲收。东山有归志，方接赤松游。
玉蕊天中树，金闺昔共窥。落英闲舞雪，密叶乍低帷。旧赏烟霄远，前欢岁月移。今来想颜色，还似忆琼枝。
栋宇非吾室，烟山是我邻。百龄惟待尽，一世乐长贫。半壁悬秋日，空林满夕尘。祗应双鹤吊，松路更无人。
驿骑朝天去，江城眷阙深。夜珠先去握，芳桂乍辞阴。泽国三千里，羁孤万感心。自嗟文废久，此曲为卢谌。
高槛凉风起，清川旭景开。秋声向野去，爽气自山来。霄外鸿初返，檐间燕已归。不因烟雨夕，何处梦阳台。
奇峰百仞悬，清眺出岚烟。迥若戈回日，高疑剑倚天。参差霞壁耸，合沓翠屏连。想是三刀梦，森然在目前。
丞相鸣琴地，何年闭玉徽。偶因明月夕，重敞故楼扉。桃柳溪空在，芙蓉客暂依。谁怜济川楫，长与夜舟归。
晚日临寒渚，微风发棹讴。凤池波自阔，鱼水运难留。亭古思宏栋，川长忆夜舟。想公高世志，祗似冶城游。
白首过遗庙，朱轮入故城。已惭联左揆，犹喜抗前旌。曳履忘年旧，弹冠久要情。重看题壁处，岂羡弃繻生。
蝉蜕遗虚白，蜺飞入上清。同人悲剑解，旧友觉衣轻。黄鹄遥将举，斑麟俨未行。惟应鲍靓室，中夜识琴声。
金格期初至，飙轮去不停。山摧武担石，天陨少微星。弟子悲徐甲，门人泣蔡经。空闻留玉舄，犹在阜乡亭。
空宇留丹灶，层霞被羽衣。旧山闻鹿化，遗舄尚凫飞。数日奇香在，何年白鹤归。想君旋下泪，方款里闾扉。
后学方成市，吾师又上宾。洞天应不夜，源树秪如春。棋客留童子，山精避直神。无因握石髓，及与养生人。
兹泉由太洁，终不畜纤鳞。到底清何益，含虚势自贫。明玑难秘彩，美玉讵潜珍。未及黄陂量，滔滔岂有津。
昔人思避世，惟恐不深幽。禽庆潜名岳，鸱夷漾钓舟。顾余知止足，所乐在归休。不似寻山者，忘家恣远游。
蓬门常昼掩，竹径寂无人。鸟起飘松霰，麇行动谷榛。应知禽鱼侣，合与薜萝亲。遥忆平皋望，溪烟已发春。
绮皓岩中石，尝经伴隐沦。紫芝呈几曲，红藓閟千春。聊用支琴尾，宁惟倚病身。自知来处所，何暇问严遵。
尚平方毕娶，疏广念归期。涧底松成盖，檐前桂长枝。径闲芳草合，山静落花迟。虽有菰园在，无因及种时。
壮龄心已尽，孤赏意犹存。岂望图麟阁，惟思卧鹿门。无谋堪适野，何力可拘原。只有容身去，幽山自灌园。
自知无世用，只是爱山游。旧有嵇康懒，今惭赵武偷。登峦未觉疾，泛水便忘忧。最惜残筋力，扪萝遍一丘。
二叟茅茨下，清晨饮浊醪。雨残红芍药，风落紫樱桃。巢燕衔泥疾，檐虫挂网高。闲思春谷事，转觉宦途劳。
忆我斋中榻，寒宵几独眠。管宁穿亦坐，徐孺去常悬。虫网垂应遍，苔痕染更鲜。何人及身在，归对老僧禅。
山中有所忆，夏景始清幽。野竹阴无日，岩泉冷似秋。翠岑当累榭，皓月入轻舟。只有思归夕，空帘且梦游。
初归故乡陌，极望且徐轮。近野樵蒸至，平泉烟火新。农夫馈鸡黍，渔子荐霜鳞。惆怅怀杨仆，惭为关外人。
簪组十年梦，园庐今夕情。谁怜故乡月，复映碧潭生。皓彩松上见，寒光波际轻。还将孤赏意，暂寄玉琴声。
高秋惭非隐，闲林喜退居。老农争席坐，稚子带经锄。竹径难回骑，仙舟但跂予。岂知陶靖节，秪自爱吾庐。
幽居近谷西，乔木与山齐。野竹连池合，岩松映雪低。喜君来白社，值我在青溪。应笑于陵子，遗荣自灌畦。
非高柳下逸，自爱竹林闲。才异居东里，愚因在北山。径荒寒未扫，门设昼长关。不及鸱夷子，悠悠烟水间。
昔我伊原上，孤游竹树间。人依红桂静，鸟傍碧潭闲。松盖低春雪，藤轮倚暮山。永怀桑梓邑，衰老若为还。
皎月照芳树，鲜葩含素辉。愁人惜春夜，达曙想岩扉。风静阴满砌，露浓香入衣。恨无金谷妓，为我奏思归。
远村寒食后，细雨度川来。芳草连溪合，梨花映墅开。槿篱悬落照，松径长新苔。向夕亭皋望，游禽几处回。
幽居人世外，久厌市朝喧。苍翠连双阙，微茫认九原。残红映巩树，斜日照轘辕。薄暮柴扉掩，谁知仲蔚园。
向老多悲恨，悽然念一丘。岩泉终古在，风月几年游。菌阁饶佳树，菱潭有钓舟。不如羊叔子，名与岘山留。
欲求尘外物，此树是瑶林。后素合馀绚，如丹见本心。妍姿无点辱，芳意托幽深。愿以鲜葩色，凌霜照碧浔。
台岭生奇树，佳名世未知。纤纤疑大菊，落落是松枝。照日含金晰，笼烟淡翠滋。勿言人去晚，犹有岁寒期。
何年霜夜月，桂子落寒山。翠干生岩下，金英在世间。幽崖空自老，清汉未知还。惟有凉秋夜，嫦娥来暂攀。
吾爱山中树，繁英满目鲜。临风飘碎锦，映日乱非烟。影入春潭底，香凝月榭前。岂知幽独客，赖此当朱弦。
闻有三株树，惟应秘阆风。珊瑚不生叶，朱草又无丛。未若凌云柏，常能终岁红。晨霞与落日，相照在岩中。
近蓄东溪水，悠悠起渌波。綵鸳留不去，芳草日应多。夹岸生奇筱，缘岩覆女萝。兰桡思无限，为感濯缨歌。
清沚双鸂鶒，前年海上雏。今年恋洲屿，思若在江湖。欲起摇荷盖，闲飞溅水珠。不能常泛泛，惟作逐波凫。
西园最多趣，永日自忘归。石濑流清浅，风岑澹翠微。晓翻红药艳，晴袅碧潭辉。独望娟娟月，宵分半掩扉。
蕙草春已碧，兰花秋更红。四时发英艳，三径满芳丛。秀色濯清露，鲜辉摇惠风。王孙未知返，幽赏竟谁同。
我有严湍思，怀人访故台。客星依钓隐，仙石逐槎回。倒影含清沚，凝阴长碧苔。飞泉信可挹，幽客未归来。
林中有奇石，髣髴兽潜行。乍似依岩桂，还疑食野苹。茸长绿藓映，斑细紫苔生。不是见羁者，何劳如顿缨。
余心怜白鹭，潭上日相依。拂石疑星落，凌风似雪飞。碧沙常独立，清景自忘归。所乐惟烟水，徘徊恋钓矶。
昔日任公子，期年钓此鱼。无由见成岳，聊喜识专车。皎皎连霜月，高高映碧渠。陶潜虽好事，观海只披图。
出谷才浮芥，中园已滥觞。逶迤过竹坞，浩淼走兰塘。夜静闻鱼跃，风微见雁翔。从兹东向海，可泛济川航。
十二峰前月，三声猿夜愁。此中多怪石，日夕漱寒流。必是归星渚，先求历斗牛。还疑烟雨霁，髣髴是嵩丘。
常疑六合外，未信漆园书。及此闻溪漏，方欣验尾闾。大哉天地气，呼吸有盈虚。美石劳相赠，琼瑰自不如。
衰疾常怀土，郊园欲掩扉。虽知明目地，不及有身归。巩树秋阴遍，伊原霁色微。此生看白首，良愿已应违。
忽忆岩中雪，谁人拂薜萝。竹梢低未举，松盖偃应多。山溜随冰落，林麇带霰过。不劳闻鹤语，方奏苦寒歌。
今日初春暖，山中事若何。雪开喧鸟至，澌散跃鱼多。幽翠生松栝，轻烟起薜萝。柴扉常昼掩，惟有野人过。
昔年将出谷，几日对辛夷。倚树怜芳意，攀条惜岁滋。清阴须暂憩，秀色正堪思。只待挥金日，慇勤泛羽卮。
寒塘数树梅，常近腊前开。雪映缘岩竹，香侵泛水苔。遥思清景暮，还有野禽来。谁是攀枝客，兹辰醉始回。
野人清旦起，扫雪见兰芽。始畎春泉入，惟愁暮景斜。未抽萱草叶，才发款冬花。谁念江潭老，中宵旅梦赊。
虽游洛阳道，未识故园花。晓忆东溪雪，晴思冠岭霞。谷深兰色秀，村迥柳阴斜。怅望龙门晚，谁知小隐家。
春鸠鸣野树，细雨入池塘。潭上花微落，溪边草更长。梳风白鹭起，拂水綵鸳翔。最羡归飞燕，年年在故乡。
伊川新雨霁，原上见春山。缑岭晴虹断，龙门宿鸟还。牛羊平野外，桑柘夕烟间。不及乡园叟，悠悠尽日闲。
遥闻碧潭上，春晚紫藤开。水似晨霞照，林疑綵凤来。清香凝岛屿，繁艳映莓苔。金谷如相并，应将锦帐回。
郊外杏花坼，林间布谷鸣。原田春雨后，溪水夕流平。野老荷蓑至，和风吹草轻。无因共沮溺，相与事岩耕。
未谢留侯疾，常怀仲蔚园。闲谣紫芝曲，归梦赤松村。忽改蓬蒿色，俄吹黍谷暄。多惭孔北海，传教及衡门。
忽闻樵客语，暂慰野人心。幽径芳兰密，闲庭秀木深。麇麚来涧底，凫鹄遍川浔。谁念沧溟上，归欤起叹音。
闻君采奇石，剪断赤城霞。潭上倒虹影，波中摇日华。仙岩接绛气，溪路杂桃花。若值客星去，便应随海槎。
何地最翛然，华阳第八天。松风清有露，萝月净无烟。乍警瑶坛鹤，时嘶玉树蝉。欲驰千里恋，惟有凤门泉。
琼与中原隔，自然音信疏。天涯无去雁，船上有回书。一别五年外，相思万里馀。开缄更多感，老泪湿霜须。
蕴玉抱清辉，闲庭日潇洒。块然天地间，自是孤生者。
流水音长在，青霞意不传。独悲形解后，谁听广陵弦。
清景持芳菊，凉天倚茂松。名山何必去，此地有群峰。
赋感邻人篴，诗留夫子墙。延年如有作，应不用山王。
松倚苍崖老，兰临碧洞衰。不劳邻舍篴，吹起旧时悲。
偶来冠盖里，愧是旧三公。自喜无兵术，轻裘上閟宫。
雪覆寒溪竹，风卷野田蓬。四望无竹迹，谁怜孤老翁。
昔日徵黄绮，余惭在凤池。今来招隐士，恨不见琼枝。
宛转龙歌节，参差燕羽高。风光摇禁柳，霁色暖宫桃。春露明仙掌，晨霞照御袍。雪凝陈组练，林植耸干旄。广乐初跄凤，神山欲抃鳌。鸣笳朱鹭起，叠鼓紫骍豪。象舞严金铠，丰歌耀宝刀。不劳孙子法，自得太公韬。分席罗玄冕，行觞举绿醪。彀中时落羽，橦末乍升猱。瑞景开阴翳，薰风散郁陶。天颜欢益醉，臣节劲尤高。楛矢方来贡，雕弓已载櫜。英威扬绝漠，神算尽临洮。赤县阳和布，苍生雨露膏。野平惟有麦，田辟久无蒿。禄秩荣三事，功勋乏一毫。寝谋惭汲黯，秉羽贵孙敖。焕若游玄圃，欢如享太牢。轻生何以报，祗自比鸿毛。
羊公追胜概，兹地暂逍遥。风景同南岘，丹青见北朝。石渠清夏气，高树激鲜飙。念法珍禽集，闻轻醉象调。偶分甘露味，偏觉众香饶。为问毗城内，馀薰几日销。
区囿三百里，常闻驷马来。旌旗朝甬道，箫鼓燕平台。追昔赋文雅，从容游上才。竹园秋水净，风苑雪烟开。牛祸衅将发，羊孙谋始回。袁丝徒伏剑，长孺欲成灰。兴废由所感，湮沦斯可哀。空留故池雁，刷羽尚徘徊。
赋命诚非薄，良时幸已遭。君当尧舜日，官接凤皇曹。目睇烟霄阔，心惊羽翼高。椅梧连鹤禁，埤堄接龙韬。我后怜词客，吾僚并隽髦。著书同陆贾，待诏比王褒。重价连悬璧，英词淬宝刀。泉流初落涧，露滴更濡毫。赤豹欣来献，彤弓喜暂櫜。非烟含瑞气，驯雉洁霜毛。静室便幽独，虚楼散郁陶。花光晨艳艳，松韵晚骚骚。画壁看飞鹤，仙图见巨鳌。倚檐阴药树，落格蔓蒲桃。荷静蓬池鲙，冰寒郢水醪。荔枝来自远，卢橘赐仍叨。麝气随兰泽，霜华入杏膏。恩光惟觉重，携挈未为劳。夕阅梨园骑，宵闻禁杖獒。扇回交彩翟，雕起飏银绦。辔待袁丝揽，书期蜀客操。尽规常謇謇，退食尚忉忉。龟顾垂金钮，鸾飞曳锦袍。御沟杨柳弱，天厩骕骦豪。屡换青春直，闲随上苑遨。烟低行殿竹，风拆绕墙桃。聚散俄成昔，悲愁益自熬。每怀仙驾远，更望茂陵号。地接三茅岭，川迎伍子涛。花迷瓜步暗，石固蒜山牢。兰野凝香管，梅洲动翠篙。泉鱼惊綵妓，溪鸟避干旄。感旧心犹绝，思归首更搔。无聊燃蜜炬，谁复劝金舠。岚气朝生栋，城阴夜入濠。望烟归海峤，送雁渡江皋。宛马嘶寒枥，吴钩在锦韬。未能追狡兔，空觉长黄蒿。水国逾千里，风帆过万艘。阅川终古恨，惟见暮滔滔。
茂苑有灵峰，嗟余未游观。藏山半平陆，坏谷为高岸。冈绕数仞墙，岩潜千丈干。乃知造化意，回斡资奇玩。镠腾昔虎踞，剑没尝龙焕。潭黛入海底，崟岑耸霄半。层峦未升日，哀狖宁知旦。绿筱夏凝阴，碧林秋不换。冥搜既窈窕，回望何萧散。川晴岚气收，江春杂英乱。逸人缀清藻，前哲留篇翰。共扣哀玉音，皆舒文绣段。难追彦回赏，徒起兴公叹。一夕如再升，含毫星斗烂。
剑外九华英，缄题下玉京。开时微月上，碾处乱泉声。半夜邀僧至，孤吟对竹烹。碧流霞脚碎，香泛乳花轻。六腑睡神去，数朝诗思清。其馀不敢费，留伴读书行。
弱岁弄词翰，遂叨明主恩。怀章过越邸，建旆守吴门。西圮阴难驻，东皋意尚存。惭逾六百石，愧负五千言。寄世知婴缴，辞荣类触藩。欲追绵上隐，况近子平村。邑有桐乡爱，山馀黍谷暄。既非逃相地，乃是故侯园。野竹多微径，岩泉岂一源。映池方树密，傍涧古藤繁。邛杖堪扶老，黄牛已服辕。只应将唳鹤，幽谷共翩翻。
嘉树阴初合，山中赏更新。禽言未知夏，兰径尚馀春。散满萝垂带，扶疏桂长轮。丹青写不尽，宵梦叹非真。累榭空留月，虚舟若待人。何时倚兰棹，相与掇汀蘋。
闲思昔岁事，忽忽念伊川。乘月步秋坂，满山闻石泉。回塘碧潭映，高树绿萝悬。露下叫田鹤，风来嘶晚蝉。怀兹长在梦，归去且无缘。幽谷人未至，兰苕应更鲜。
入水文光动，抽空绿影春。露华生笋径，苔色拂霜根。织可承香汗，裁堪钓锦鳞。三梁曾入用，一节奉王孙。
入苑白泱泱，宫人正靥黄。绕堤龙骨冷，拂岸鸭头香。别馆惊残梦，停杯泛小觞。幸因流浪处，暂得见何郎。
春月夜啼鸦，宫帘隔御花。云生朱络暗，石断紫钱斜。玉碗盛残露，银灯点旧纱。蜀王无近信，泉上有芹芽。
小树开朝径，长茸湿夜烟。柳花惊雪浦，麦雨涨溪田。古刹疏钟度，遥岚破月悬。沙头敲石火，烧竹照渔船。
雪下桂花稀，啼乌被弹归。关水乘驴影，秦风帽带垂。入乡试万里，无印自堪悲。卿卿忍相问，镜中双泪姿。
本是张公子，曾名萼绿华。沈香熏小像，杨柳伴啼鸦。露重金泥冷，杯阑玉树斜。琴堂沽酒客，新买后园花。
日暖自萧条，花悲北郭骚。榆穿莱子眼，柳断舞儿腰。上幕迎神燕，飞丝送百劳。胡琴今日恨，急语向檀槽。
河转曙萧萧，鸦飞睥睨高。帆长摽越甸，壁冷挂吴刀。淡菜生寒日，鲕鱼噀白涛。水花沾抹额，旗鼓夜迎潮。
晓菊泫寒露，似悲团扇风。秋凉经汉殿，班子泣衰红。本无辞辇意，岂见入空宫。腰衱佩珠断，灰蝶生阴松。
上林胡蝶小，试伴汉家君。飞向南城去，误落石榴裙。脉脉花满树，翾翾燕绕云。出门不识路，羞问陌头人。
袅袅沈水烟，乌啼夜阑景。曲沼芙蓉波，腰围白玉冷。
虫响灯光薄，宵寒药气浓。君怜垂翅客，辛苦尚相从。
巨鼻宜山褐，庞眉入苦吟。非君唱乐府，谁识怨秋深。
园中莫种树，种树四时愁。独睡南床月，今秋似去秋。
东床卷席罢，濩落将行去。秋白遥遥空，日满门前路。
驱马出门意，牢落长安心。两事谁向道，自作秋风吟。
宋玉愁空断，娇饶粉自红。歌声春草露，门掩杏花丛。注口樱桃小，添眉桂叶浓。晓奁妆秀靥，夜帐减香筒。钿镜飞孤鹊，江图画水荭。陂陀梳碧凤，腰袅带金虫。杜若含清露，河蒲聚紫茸。月分蛾黛破，花合靥朱融。发重疑盘雾，腰轻乍倚风。密书题豆蔻，隐语笑芙蓉。莫锁茱萸匣，休开翡翠笼。弄珠惊汉燕，烧蜜引胡蜂。醉缬抛红网，单罗挂绿蒙。数钱教姹女，买药问巴賨。匀脸安斜雁，移灯想梦熊。肠攒非束竹，胘急是张弓。晚树迷新蝶，残蜺忆断虹。古时填渤澥，今日凿崆峒。绣沓褰长幔，罗裙结短封。心摇如舞鹤，骨出似飞龙。井槛淋清漆，门铺缀白铜。隈花开兔径，向壁印狐踪。玳瑁钉帘薄，琉璃叠扇烘。象床缘素柏，瑶席卷香葱。细管吟朝幌，芳醪落夜枫。宜男生楚巷，栀子发金墉。龟甲开屏涩，鹅毛渗墨浓。黄庭留卫瓘，绿树养韩冯。鸡唱星悬柳，鸦啼露滴桐。黄娥初出座，宠妹始相从。蜡泪垂兰烬，秋芜扫绮栊。吹笙翻旧引，沽酒待新丰。短佩愁填粟，长弦怨削菘。曲池眠乳鸭，小阁睡娃僮。褥缝篸双线，钩绦辫五总。蜀烟飞重锦，峡雨溅轻容。拂镜羞温峤，薰衣避贾充。鱼生玉藕下，人在石莲中。含水弯蛾翠，登楼选马鬉。使君居曲陌，园令住临邛。桂火流苏暖，金炉细炷通。春迟王子态，莺啭谢娘慵。玉漏三星曙，铜街五马逢。犀株防胆怯，银液镇心忪。跳脱看年命，琵琶道吉凶。王时应七夕，夫位在三宫。无力涂云母，多方带药翁。符因青鸟送，囊用绛纱缝。汉苑寻官柳，河桥阂禁钟。月明中妇觉，应笑画堂空。
秋至昭关后，当知赵国寒。系书随短羽，写恨破长笺。病客眠清晓，疏桐坠绿鲜。城鸦啼粉堞，军吹压芦烟。岸帻褰沙幌，枯塘卧折莲。木窗银迹画，石磴水痕钱。旅酒侵愁肺，离歌绕懦弦。诗封两条泪，露折一枝兰。莎老沙鸡泣，松乾瓦兽残。觉骑燕地马，梦载楚溪船。椒桂倾长席，鲈鲂斫玳筵。岂能忘旧路，江岛滞佳年。
人间无阿童，犹唱水中龙。白草侵烟死，秋梨绕地红。古书平黑石，袖剑断青铜。耕势鱼鳞起，坟科马鬣封。菊花垂湿露，棘径卧乾蓬。松柏愁香涩，南原几夜风。
秋水钓红渠，仙人待素书。菱丝萦独茧，蒲米蛰双鱼。斜竹垂清沼，长纶贯碧虚。饵悬春蜥蜴，钩坠小蟾蜍。詹子情无限，龙阳恨有馀。为看烟浦上，楚女泪沾裾。
空留三尺剑，不用一丸泥。马向沙场去，人归故国来。笛愁翻陇水，酒喜沥春灰。锦带休惊雁，罗衣尚斗鸡。还吴已渺渺，入郢莫凄凄。自是桃李树，何畏不成蹊。
台上起凉风，乘闲览岁功。自随台席贵，尽许羽觞同。楼殿斜晖照，江山极望通。赋诗思共乐，俱得咏时丰。
层屋架城隈，宾筵此日开。文锋摧八阵，星分应三台。望雪烦襟释，当欢远思来。披云霄汉近，暂觉出尘埃。
胜地开阑若，幽寻信短筇。僧贫祇施水，客至但闻钟。讲坐天花满，香台翠霭重。何当谢尘绂，白社此相从。
宝地邻丹掖，香台瞰碧云。河山天外出，城阙树中分。睿藻兰英秀，仙杯菊蕊薰。愿将今日乐，长奉圣明君。
皇纲归有道，帝系祖玄元。运表南山祚，神通北极尊。大同齐日月，兴废应乾坤。圣后趋庭礼，宗臣稽首言。千官欣肆观，万国贺深恩。锡宴云天接，飞声雷地喧。祥光浮紫阁，喜气绕皇轩。未预承天命，空勤望帝门。
椒气从何得，灯光凿处分。拖筵来藻饰，惟有篆愁君。
世业重籯金，青春映士林。文华两孙楚，兄弟二曾参。竹抱卢门暗，山衔晋国深。预知汾水上，一雁有遗音。
珍重巴西守，殷勤寄远情。剑峰当户碧，诗韵满楼清。日照涪川阔，烟笼雪峤明。徵黄看即及，莫叹滞江城。
忽作无期别，沈冥恨有馀。长安虽不远，无信可传书。
麓床高接天，伏虎上栖烟。松低轻盖偃，藤细若钩悬。石明如挂镜，照物别媸妍。鹤鸾时弄影，何处觅神仙。
灵峰标舜境，神府枕疑川。玉殿斜临汉，金堂迥架烟。断风疏晚竹，流水切寒弦。别有月帔上，寄怀骑鹤仙。
晚度疑山道，依然想重华。云飘上苑叶，雪映禦沟花。行叹戍麾远，坐令衣带赊。交河通绝徼，弱水浸流沙。旅思徒漂梗，归期未及瓜。两阶干羽绝，夜夜泣胡笳。
总负亿年质，高临千仞峰。贞心欺晚桂，劲节掩寒松。任彼风飙折，挺然霜雪冲。茎凌霄汉表，根蟠龙窟中。仙客频栖舞，良工何渺逢。枝头连理翠，拥护圣神宫。
世久荒墟在，白云几代耕。市廛新草绿，里社故烟轻。不谨罹天讨，来苏岂忿兵。谁云殷鉴远，今古在人程。
何事最堪悲，云娘只首奇。瘦拳抛令急，长啸出歌迟。只见肩侵鬓，唯忧骨透皮。不须当户立，头上有钟馗。
春雪昼悠飏，飘飞试士场。缀毫疑起草，沾字共成章。匝地如铺练，凝阶似截肪。鹅毛萦树合，柳絮带风狂。息疫方殊庆，丰年已报祥。应知郢上曲，高唱出东堂。
有客自言狂，经书仕圣唐。业尊傅帝子，道妙宠君王。厌俗怀仙观，思游忆故乡。公卿祖疏广，亲戚送刘纲。海上波澜急，江干烟路长。蓬莱不可见，何处访霓裳。
锡瑞来丰岁，旌贤入贡辰。轻摇梅共笑，飞袅柳知春。绕砌封琼屑，依阶喷玉尘。蜉蝣吟更古，科斗映还新。鹤毳迷难辨，冰壶鉴易真。因歌大君德，率舞咏陶钧。
四月桑半枝，吴蚕初弄丝。江行好风日，燕舞轻波时。去事旋成梦，来欢难预期。唯凭东流水，日夜寄相思。
不觉春物老，块然湖上楼。云沙鹧鸪思，风日沅湘愁。去翼灭云梦，来帆指昭丘。所嗟芳桂晚，寂寞对汀洲。
田田八九叶，散点绿池初。嫩碧才平水，圆阴已蔽鱼。浮萍遮不合，弱荇绕犹疏。半在春波底，芳心卷未舒。
滟滟流光浅，娟娟汎露轻。云间龙爪落，帘上玉钩明。桂树枝犹小，仙人影未成。欲为千里别，倚幌独含情。
凝颦立户前，细魄向娟娟。破镜徒相问，刀头恐隔年。轻轻摇远水，脉脉下春烟。别后春江上，随人何处圆。
古岸陶为器，高林尽一焚。燄红湘浦口，烟浊洞庭云。迥野煤飞乱，遥空爆响闻。地形穿凿势，恐到祝融坟。
滩恶黄牛吼，城孤白帝秋。水寒巴字急，歌迥竹枝愁。树暗荆王馆，云昏蜀客舟。瑶姬不可见，行雨在高丘。
伯业随流水，寒芜上古城。长空横海色，断岸落潮声。八极悲扶拄，五湖来止倾。东南天子气，扫地入函京。
楚色笼青草，秋风洗洞庭。夕霏生水寺，初月尽云汀。棹响来空阔，渔歌发杳冥。欲浮阑下艇，一到斗牛星。
瑶台烟雾外，一去不回心。清海蓬壶远，秋风碧落深。堕翎留片雪，雅操入孤琴。岂是笼中物，云萝莫更寻。
月华临霁雪，皓彩射貂裘。桂酒寒无醉，银笙冻不流。怀哉梁苑客，思作剡溪游。竟夕吟琼树，川途恨阻修。
岩嶂随高步，琴尊奉胜游。金风吹绿簟，湘水入朱楼。朗抱云开月，高情鹤见秋。登临多暇日，非为赋消忧。
行尽崎岖路，惊从汗漫游。青天豁眼快，碧海醒心秋。便欲寻河汉，因之犯斗牛。九霄身自致，何必遇浮丘。
南溟吞越绝，极望碧鸿濛。龙渡潮声里，雷喧雨气中。赵佗丘垄灭，马援鼓鼙空。遐想鱼鹏化，开襟九万风。
木落波浪动，南飞闻夜鸿。参差天汉雾，嘹唳月明风。野水莲茎折，寒泥稻穗空。无令一行侣，相失五湖中。
摇落江天里，飘零倚客舟。短篇才遣闷，小酿不供愁。沙雨潮痕细，林风月影稠。书空闲度日，深拥破貂裘。
处俗常如病，看花亦似秋。若无时复酒，宁遣镇长愁。渐觉身非我，都迷蝶与周。何烦五色药，尊下即丹丘。
筠桂晚萧疏，任人嘲宰予。鸟惊林下梦，风展枕前书。正作庄生蝶，谁知惠子鱼。人间无乐事，直拟到华胥。
露冷芳意尽，稀疏空碧荷。残香随暮雨，枯蕊堕寒波。楚客罢奇服，吴姬停棹歌。涉江无可寄，幽恨竟如何。
本乏烟霞志，那随鸳鹭游。一枝仍未定，数粒欲何求。溟涨道途远，荆吴云雪愁。会登梅岭翠，南翥入炎洲。
大雅无忧怨，宵民有爱憎。鲁侯天不遇，臧氏尔何能。惨惨心如虺，营营舌似蝇。谁于销骨地，一鉴玉壶冰。
吾道成微哂，时情付绝言。凤兮衰已尽，犬也吠何繁。轻重忧衡曲，妍媸虑镜昏。方忻耳目净，谁到翟公门。
静谈云鹤趣，高会两三贤。酒思弹琴夜，茶芳向火天。兔裘堆膝暖，鸠杖倚床偏。各厌池笼窄，相看意浩然。
拨火垂帘夕，将暄向冷天。闷斟壶酒暖，愁听雨声眠。处世心悠尔，干时思索然。春光看已半，明日又藏烟。
别筵欲尽秋，一醉海西楼。夜雨寒潮水，孤灯万里舟。酒飞鹦鹉重，歌送鹧鸪愁。惆怅三年客，难期此处游。
九江寒露夕，微浪北风生。浦屿渔人火，蒹葭凫雁声。颓云晦庐岳，微鼓辨湓城。远忆天边弟，曾从此路行。
且咏闲居赋，飞翔去未能。春风花屿酒，秋雨竹溪灯。世路变陵谷，时情验友朋。达生书一卷，名利付春冰。
潇洒二白鹤，对之高兴清。寒溪侣云水，朱阁伴琴笙。顾慕稻粱惠，超遥江海情。应携帝乡去，仙阙看飞鸣。
云卧竟不起，少微空陨光。唯应孔北海，为立郑公乡。旧馆苔藓合，幽斋松菊荒。空馀书带草，日日上阶长。
不须留薏苡，重遣世人疑。瘴染面如檗，愁熏头似丝。黄梅住雨外，青草过湖时。今日开汤网，冥飞亦未迟。
玉醴浮金菊，云亭敞玳筵。晴山低画浦，斜雁远书天。谢朓离都日，殷公出守年。不知瑶水宴，谁和白云篇。
采药陶贞白，寻山许远游。刀圭藏妙用，岩洞契冥搜。花月三江水，琴尊一叶舟。羡君随野鹤，长揖稻粱愁。
酒为看花酝，花须趁酒红。莫令芳树晚，使我绿尊空。金谷园无主，桃源路不通。纵非乘露折，长短尽随风。
面南一片黑，俄起北风颠。浪泼巴陵树，雷烧鹿角田。鱼龙方簸荡，云雨正喧阗。想赭君山日，秦皇怒赫然。
巨浸吞湘澧，西风忽怒号。水将天共黑，云与浪争高。羽化思乘鲤，山漂欲抃鳌。阳乌犹曝翅，真恐湿蟠桃。
堪爱复堪伤，无情不久长。浪摇千脸笑，风舞一丛芳。似濯文君锦，如窥汉女妆。所思云雨外，何处寄馨香。
汗漫铺澄碧，朦胧吐玉盘。雨师清滓秽，川后扫波澜。气射繁星灭，光笼八表寒。来从云涨迥，路上碧霄宽。
熠耀游何处，蟾蜍食渐残。棹翻银浪急，林映白虹攒。练彩连河晓，冰晖压树乾。夜深高不动，天下仰头看。
种树人何在，攀枝空叹嗟。人无重见日，树有每年花。满院雀声莫，半庭春景斜。东风不知恨，遍地落馀霞。
相逢在总角，与子即同心。隐石那知玉，披沙始遇金。兰秋香不死，松晚翠方深。各保芳坚性，宁忧霜霰侵。
莫惜三更坐，难消万里情。同看一片月，俱在广州城。泪逐金波满，魂随夜鹊惊。支颐乡思断，无语到鸡鸣。
旭日高山上，秋天大海隅。黄花罗粔籹，绛实簇茱萸。病久欢情薄，乡遥客思孤。无心同落帽，天际望归途。
海雨洗尘埃，月从空碧来。水光笼草树，练影挂楼台。皓曜迷鲸目，晶荧失蚌胎。宵分凭槛望，应合见蓬莱。
墙阴数行字，怀旧惨伤情。薜荔侵年月，莓苔压姓名。逝川前后水，浮世短长生。独立秋风暮，凝颦隔郢城。
玉棺来九天，凫舄掩穷泉。芜没池塘屿，凄凉翰墨筵。短期存大梦，旧好委浮烟。我有幽兰曲，因君遂绝弦。
初地无阶级，馀基数尺低。天香开茉莉，梵树落菩提。惊俗生真性，青莲出淤泥。何人得心法，衣钵在曹溪。
晚景微雨歇，逍遥湖上亭。波闲鱼弄饵，树静鸟遗翎。性野难依俗，诗玄自入冥。何繇遂潇洒，高枕对云汀。
雨气消残暑，苍苍月欲升。林间风捲簟，栏下水摇灯。迥野垂银镜，层峦挂玉绳。重期浮小楫，来摘半湖菱。
岭日开寒雾，湖光荡霁华。风乌摇径柳，水蝶恋幽花。蜀国地西极，吴门天一涯。轻舟栏下去，点点入湘霞。
高秋凭远槛，万里看新晴。重雾披天急，千云触石轻。湖山四五点，湘雁两三声。遥想潘园里，琴尊兴转清。
草色绿溪晚，梅香生縠文。云天敛馀霁，水木笼微曛。垂钓坐方屿，幽禽时一闻。何当五柳下，酌醴吟庭筠。
病发乾垂枕，临风强起梳。蝶飞魂尚弱，蚁斗体犹虚。瘦骨呻吟后，羸容几杖初。庭幽行药静，凉暑翠筠疏。
寻仙向玉清，独倚雪初晴。木落寒郊迥，烟开叠嶂明。片云盘鹤影，孤磬杂松声。且共探玄理，归途月未生。
桂水依旧绿，佳人本不还。秖应随暮雨，飞入九疑山。
根是泥中玉，心承露下珠。在君塘下种，埋没任春蒲。
客愁看柳色，日日逐春深。荡漾春风起，谁知历乱心。
客愁看柳色，日日逐春长。凭送湘流水，绵绵入帝乡。
借问蓬莱水，谁逢清浅年。伤心云梦泽，岁岁作桑田。
朱宫紫贝阙，一旦作沙洲。八月还平在，鱼虾不用愁。
益愧千金少，情将一饭殊。恨无泉客泪，尽泣感恩珠。
一合相思泪，临江洒素秋。碧波如会意，却与向西流。
斸尽春山土，辛勤卖药翁。莫抛破笠子，留作败天公。
哭尔春日短，支颐长叹嗟。不如半死树，犹吐一枝花。
独立蒹葭雨，低飞浦屿风。须知毛色下，莫入鹭鸶丛。
风荷珠露倾，惊起睡鵁鶄。月落池塘静，金刀剪一声。
可惜出群蹄，毛焦久卧泥。孙阳如不顾，骐骥向谁嘶。
卑湿长沙地，空抛出世才。已齐生死理，服鸟莫为灾。
寄语双莲子，须知用意深。莫嫌一点苦，便拟弃莲心。
荆台兰渚客，寥落共含情。空馆相思夜，孤灯照雨声。
晴气熏樱蕊，丰濛雪满林。请君三斗酒，醉卧白罗岑。
一顷含秋绿，森风十万竿。气吹朱夏转，声扫碧霄寒。
不见休上人，空伤碧云思。何处开宝书，秋风海光寺。
团团明月面，冉冉柳枝腰。未入鸳鸯被，心长似火烧。
见面知何益，闻名忆转深。拳挛荷叶子，未得展莲心。
欲摘不得摘，如看波上花。若教亲玉树，情愿作蒹葭。
门路穿茶焙，房门映竹烟。会须随鹿女，乞火到窗前。
不是求心印，都缘爱绿珠。何须同泰寺，然后始为奴。
既为金界客，任改净人名。愿扫琉璃地，烧香过一生。
素腕撩金索，轻红约翠纱。不如栏下水，终日见桃花。
第一龙宫女，相怜是阿谁。好鱼输獭尽，白鹭镇长饥。
鸂鶒借毛衣，喧呼鹰隼稀。云披菱藻地，任汝作群飞。
上巳馀风景，芳辰集远坰。綵舟浮滉荡，绣毂下娉婷。林榭回葱茜，笙歌转杳冥。湖光迷翡翠，草色醉蜻蜓。鸟弄桐花日，鱼翻谷雨萍。从今留胜会，谁肯画兰亭。
静养千年寿，重泉自隐居。不应随跛鳖，宁肯滞凡鱼。灵腹唯玄露，芳巢必翠蕖。扬花输蚌蛤，奔月恨蟾蜍。曳尾辞泥后，支床得水初。冠山期不小，铸印事宁虚。有志酬毛宝，无心畏豫且。他时清洛汭，会荐帝尧书。
注想待元老，识君恨不早。我家柱石衰，忧来学丘祷。
款塞旋征骑，和戎委庙贤。倾心方倚注，叶力共安边。
树夹炎风路，行人正午稀。初蝉数声起，戏蝶一团飞。日色欺清镜，槐膏点白衣。无成归故里，自觉少光辉。
名利生愁地，贫居岁月移。买书添架上，断酒过花时。宿客嫌吟苦，乖童恨睡迟。近来唯俭静，持此荅深知。
厌世逃名者，谁能荅姓名。曾闻王乐否，眷取路傍情。
棠棣黄花发，忘忧碧叶齐。人闲微病酒，燕重远兼泥。混沌何由凿，青冥未有梯。高阳旧徒侣，时复一相携。
昨夜玉轮明，传闻近太清。凉波冲碧瓦，晓晕落金茎。露索秦宫井，风弦汉殿筝。几时绵竹颂，拟荐子虚名。
真人塞其内，夫子入于机。未肯投竿起，惟欢负米归。雪中东郭履，堂上老莱衣。读遍先贤传，如君事者稀。
自喜蜗牛舍，兼容燕子巢。绿筠遗粉箨，红药绽香苞。虎过遥知阱，鱼来且佐庖。慢行成酩酊，邻壁有松醪。
户尽悬秦网，家多事越巫。未曾容獭祭，只是纵猪都。点对连鳌饵，搜求缚虎符。贾生兼事鬼，不信有洪炉。
行李踰南极，旬时到旧乡。楚芝应遍紫，邓橘未全黄。渠浊村舂急，旗高社酒香。故山归梦喜，先入读书堂。
夕阳归路后，霜野物声乾。集鸟翻渔艇，残虹拂马鞍。刘桢元抱病，虞寄数辞官。白袷经年卷，西来及早寒。
春咏敢轻裁，衔辞入半杯。已遭江映柳，更被雪藏梅。寡和真徒尔，殷忧动即来。从诗得何报，惟感二毛催。
离居星岁易，失望死生分。酒瓮凝馀桂，书签冷旧芸。江风吹雁急，山木带蝉曛。一叫千回首，天高不为闻。
有美扶皇运，无谁荐直言。已为秦逐客，复作楚冤魂。湓浦应分派，荆江有会源。并将添恨泪，一洒问乾坤。
白阁他年别，朱门此夜过。疏帘留月魄，珍簟接烟波。太守三刀梦，将军一箭歌。国租容客旅，香熟玉山禾。
世上苍龙种，人间武帝孙。小来惟射猎，兴罢得乾坤。渭水天开苑，咸阳地献原。英灵殊未已，丁傅渐华轩。
动春何限叶，撼晓几多枝。解有相思否，应无不舞时。絮飞藏皓蝶，带弱露黄鹂。倾国宜通体，谁来独赏眉。
昔叹谗销骨，今伤泪满膺。空馀双玉剑，无复一壶冰。江势翻银砾，天文露玉绳。何因携庾信，同去哭徐陵。
许靖犹羁宦，安仁复悼亡。兹辰聊属疾，何日免殊方。秋蝶无端丽，寒花只暂香。多情真命薄，容易即回肠。
天上参旗过，人间烛燄销。谁言整双履，便是隔三桥。知处黄金锁，曾来碧绮寮。凭栏明日意，池阔雨萧萧。
近郭西溪好，谁堪共酒壶。苦吟防柳恽，多泪怯杨朱。野鹤随君子，寒松揖大夫。天涯常病意，岑寂胜欢娱。
已带黄金缕，仍飞白玉花。长时须拂马，密处少藏鸦。眉细从他敛，腰轻莫自斜。玳梁谁道好，偏拟映卢家。
为恋巴江好，无辞瘴雾蒸。纵能朝杜宇，可得值苍鹰。石小虚填海，芦铦未破矰。知来有乾鹊，何不向雕陵。
复壁交青琐，重帘挂紫绳。如何一柱观，不碍九枝灯。扇薄常规月，钗斜只镂冰。歌成犹未唱，秦火入夷陵。
石城誇窈窕，花县更风流。簟冰将飘枕，帘烘不隐钩。玉童收夜钥，金狄守更筹。共笑鸳鸯绮，鸳鸯两白头。
气尽前溪舞，心酸子夜歌。峡云寻不得，沟水欲如何。朔雁传书绝，湘篁染泪多。无由见颜色，还自托微波。
燕体伤风力，鸡香积露文。殷鲜一相杂，啼笑两难分。月里宁无姊，云中亦有君。三清与仙岛，何事亦离群。
珠馆薰燃久，玉房梳扫馀。烧兰才作烛，襞锦不成书。本以亭亭远，翻嫌脉脉疏。回头问残照，残照更空虚。
叶叶复翻翻，斜桥对侧门。芦花惟有白，柳絮可能温。西子寻遗殿，昭君觅故村。年年芳物尽，来别败兰荪。
韩蝶翻罗幕，曹蝇拂绮窗。斗鸡回玉勒，融麝暖金釭。玳瑁明书阁，琉璃冰酒缸。画楼多有主，鸾凤各双双。
萱草含丹粉，荷花抱绿房。鸟应悲蜀帝，蝉是怨齐王。通内藏珠府，应官解玉坊。桥南荀令过，十里送衣香。
一盏新罗酒，凌晨恐易消。归应冲鼓半，去不待笙调。歌好惟愁和，香浓岂惜飘。春场铺艾帐，下马雉媒娇。
全溪不可到，况复尽馀醅。汉苑生春水，昆池换劫灰。战蒲知雁唼，皱月觉鱼来。清兴恭闻命，言诗未敢回。
闻君来日下，见我最娇儿。渐大啼应数，长贫学恐迟。寄人龙种瘦，失母凤雏痴。语罢休边角，青灯两鬓丝。
上国社方见，此乡秋不归。为矜皇后舞，犹著羽人衣。拂水斜纹乱，衔花片影微。卢家文杏好，试近莫愁飞。
将泥红蓼岸，得草绿杨村。命侣添新意，安巢复旧痕。去应逢阿母，来莫害王孙。记取丹山凤，今为百鸟尊。
族亚齐安陆，风高汉武威。烟波别墅醉，花月后门归。青海闻传箭，天山报合围。一朝携剑起，上马即如飞。
含情春晼晚，暂见夜阑干。楼响将登怯，帘烘欲过难。多羞钗上燕，真愧镜中鸾。归去横塘晓，华星送宝鞍。
地暖无秋色，江晴有暮晖。空馀蝉嘒嘒，犹向客依依。村小犬相护，沙平僧独归。欲成西北望，又见鹧鸪飞。
初来小苑中，稍与琐闱通。远恐芳尘断，轻忧艳雪融。只知防皓露，不觉逆尖风。回首双飞燕，乘时入绮栊。
幽人不倦赏，秋暑贵招邀。竹碧转怅望，池清尤寂寥。露花终裛湿，风蝶强娇饶。此地如携手，兼君不自聊。
池上与桥边，难忘复可怜。帘开最明夜，簟卷已凉天。流处水花急，吐时云叶鲜。姮娥无粉黛，只是逞婵娟。
大夏资轻策，全溪赠所思。静怜穿树远，滑想过苔迟。鹤怨朝还望，僧闲暮有期。风流真底事，常欲傍清羸。
娉婷小苑中，婀娜曲池东。朝佩皆垂地，仙衣尽带风。七贤宁占竹，三品且饶松。肠断灵和殿，先皇玉座空。
李径独来数，愁情相与悬。自明无月夜，强笑欲风天。减粉与园箨，分香沾渚莲。徐妃久已嫁，犹自玉为钿。
已驾七香车，心心待晓霞。风轻惟响佩，日薄不嫣花。桂嫩传香远，榆高送影斜。成都过卜肆，曾妒识灵槎。
摵摵度瓜园，依依傍竹轩。秋池不自冷，风叶共成喧。窗迥有时见，檐高相续翻。侵宵送书雁，应为稻粱恩。
暗暗淡淡紫，融融冶冶黄。陶令篱边色，罗含宅里香。几时禁重露，实是怯残阳。愿泛金鹦鹉，升君白玉堂。
春物岂相干，人生只强欢。花犹曾敛夕，酒竟不知寒。异域东风湿，中华上象宽。此楼堪北望，轻命倚危栏。
千二百轻鸾，春衫瘦著宽。倚风行稍急，含雪语应寒。带火遗金斗，兼珠碎玉盘。河阳看花过，曾不问潘安。
飞来绣户阴，穿过画楼深。重傅秦台粉，轻涂汉殿金。相兼惟柳絮，所得是花心。可要凌孤客，邀为子夜吟。
压径复缘沟，当窗又映楼。终销一国破，不啻万金求。鸾凤戏三岛，神仙居十洲。应怜萱草淡，却得号忘忧。
后閤罢朝眠，前墀思黯然。梅应未假雪，柳自不胜烟。泪续浅深绠，肠危高下弦。红颜无定所，得失在当年。
匝路亭亭艳，非时裛裛香。素娥惟与月，青女不饶霜。赠远虚盈手，伤离适断肠。为谁成早秀，不待作年芳。
一桃复一李，井上占年芳。笑处如临镜，窥时不隐墙。敢言西子短，谁觉宓妃长。珠玉终相类，同名作夜光。
都无色可并，不奈此香何。瑶席乘凉设，金羁落晚过。回衾灯照绮，渡袜水沾罗。预想前秋别，离居梦棹歌。
拟杯当晓起，呵镜可微寒。隔箔山樱熟，褰帷桂烛残。书长为报晚，梦好更寻难。影响输双蝶，偏过旧畹兰。
舟小回仍数，楼危凭亦频。燕来从及社，蝶舞太侵晨。绛雪除烦后，霜梅取味新。年华无一事，只是自伤春。
贞吝嫌兹世，会心驰本原。人非四禅缚，地绝一尘喧。霜露欹高木，星河压故园。撕游傥为胜，九折幸回轩。
别地萧条极，如何更独来。秋应为黄叶，雨不厌青苔。沈约只能瘦，潘仁岂是才。杂情堪底寄，惟有冷于灰。
小苑试春衣，高楼倚暮晖。夭桃惟是笑，舞蝶不空飞。赤岭久无耗，鸿门犹合围。几家缘锦字，含泪坐鸳机。
荒村倚废营，投宿旅魂惊。断雁高仍急，寒溪晓更清。昔年尝聚盗，此日颇分兵。猜贰谁先致，三朝事始平。
积雨晚骚骚，相思正郁陶。不知人万里，时有燕双高。寇盗缠三辅，莓苔滑百牢。圣朝推卫霍，归日动仙曹。
迥拂来鸿急，斜催别燕高。已寒休惨淡，更远尚呼号。楚色分西塞，夷音接下牢。归舟天外有，一为戒波涛。
洞庭鱼可拾，不假更垂罾。闹若雨前蚁，多于秋后蝇。岂思鳞作簟，仍计腹为灯。浩荡天池路，翱翔欲化鹏。
国以斯文重，公仍内署来。风标森太华，星象逼中台。朝满迁莺侣，门多吐凤才。宁同鲁司寇，惟铸一颜回。
延颈全同鹤，柔肠素怯猿。湘波无限泪，蜀魄有馀冤。轻幰长无道，哀筝不出门。何由问香炷，翠幕自黄昏。
水急愁无地，山深故有云。那通极目望，又作断肠分。郑驿来虽及，燕台哭不闻。犹馀遗意在，许刻镇南勋。
高桃留晚实，寻得小庭南。矮堕绿云髻，欹危红玉簪。惜堪充凤食，痛已被莺含。越鸟誇香荔，齐名亦未甘。
竟日小桃园，休寒亦未暄。坐莺当酒重，送客出墙繁。啼久艳粉薄，舞多香雪翻。犹怜未圆月，先出照黄昏。
晴暖感馀芳，红苞杂绛房。落时犹自舞，扫后更闻香。梦罢收罗荐，仙归敕玉箱。回肠九回后，犹有剩回肠。
九县怀雄武，三灵仰睿文。周王传叔父，汉后重神君。玉律朝惊露，金茎夜切云。笳箫凄欲断，无复咏横汾。
玉塞惊宵柝，金桥罢举烽。始巢阿阁凤，旋驾鼎湖龙。门咽通神鼓，楼凝警夜钟。小臣观吉从，犹误欲东封。
莫验昭华琯，虚传甲帐神。海迷求药使，雪隔献桃人。桂寝青云断，松扉白露新。万方同象鸟，举恸满秋尘。
缓逐烟波起，如妒柳绵飘。故临飞阁度，欲入回陂销。萦歌怜画扇，敞景弄柔条。更奈天南位，牛渚宿残宵。
密帐真珠络，温帏翡翠装。楚腰知便宠，宫眉正斗强。结带悬栀子，绣领刺鸳鸯。轻寒衣省夜，金斗熨沉香。
郎船安两桨，侬舸动双桡。扫黛开宫额，裁裙约楚腰。乖期方积思，临酒欲拌娇。莫以采菱唱，欲羡秦台箫。
窗下寻书细，溪边坐石平。水风醒酒病，霜日曝衣轻。鸡黍随人设，蒲渔得地生。前贤无不谓，容易即遗名。
高松出众木，伴我向天涯。客散初晴候，僧来不语时。有风传雅韵，无雪试幽姿。上药终相待，他年访伏龟。
酒薄吹还醒，楼危望已穷。江皋当落日，帆席见归风。烟带龙潭白，霞分鸟道红。殷勤报秋意，只是有丹枫。
桂水春犹早，昭川日正西。虎当官道斗，猿上驿楼啼。绳烂金沙井，松乾乳洞梯。乡音殊可骇，仍有醉如泥。
爱君茅屋下，向晚水溶溶。试墨书新竹，张琴和古松。坐来闻好鸟，归去度疏钟。明日还相见，桥南贳酒醲。
昔去真无奈，今还岂自知。青辞木奴橘，紫见地仙芝。四海秋风阔，千嵓暮景迟。向来忧际会，犹有五湖期。
玄武开新苑，龙舟宴幸频。渚莲参法驾，沙鸟犯句陈。寿献金茎露，歌翻玉树尘。夜来江令醉，别诏宿临春。
春梦乱不记，春原登已重。青门弄烟柳，紫阁舞云松。拂砚轻冰散，开尊绿酎浓。无悰托诗遣，吟罢更无悰。
池光忽隐墙，花气乱侵房。屏缘蝶留粉，窗油蜂印黄。官书推小吏，侍史从清郎。并马更吟去，寻思有底忙。
柳带谁能结，花房未肯开。空馀双蝶舞，竟绝一人来。半展龙须席，轻斟玛瑙杯。年年春不定，虚信岁前梅。
固有楼堪依，能无酒可倾。岭云春沮洳，江月夜晴明。鱼乱书何托，猿哀梦易惊。旧居连上苑，时节正迁莺。
幕府三年远，春秋一字褒。书论秦逐客，赋续楚离骚。地理南溟阔，天文北极高。酬恩抚身世，未觉胜鸿毛。
当风横去幰，临水卷空帷。北土鞦韆罢，南朝祓禊归。花情羞脉脉，柳意怅微微。莫叹佳期晚，佳期自古稀。
桥峻斑骓疾，川长白鸟高。烟轻惟润柳，风滥欲吹桃。徙倚三层阁，摩挲七宝刀。庾郎年最少，青草妒春袍。
出宿金尊掩，从公玉帐新。依依向馀照，远远隔芳尘。细草翻惊雁，残花伴醉人。杨朱不用劝，只是更沾巾。
短顾何由遂，迟光且莫惊。莺能歌子夜，蝶解舞宫城。柳讶眉双浅，桃猜粉太轻。年华有情状，吾岂怯平生。
萧洒傍回汀，依微过短亭。气凉先动竹，点细未开萍。稍促高高燕，微疏的的萤。故园烟草色，仍近五门青。
六百商于路，崎岖古共闻。蜂房春欲暮，虎阱日初曛。路向泉间辨，人从树杪分。更谁开捷径，速拟上青云。
结构何峰是，喧闲此地分。石梁高泻月，樵路细侵云。堰卧蛟螭室，希夷鸟兽群。近知西岭上，玉管有时闻。
万里风来地，清江北望楼。云通梁苑路，月带楚城秋。刺字从漫灭，归途尚阻脩。前程更烟水，吾道岂淹留。
旧镜鸾何处，衰桐凤不栖。金钱饶孔雀，锦段落山鸡。王子调清管，天人降紫泥。岂无云路分，相望不应迷。
绝徼南通栈，孤城北枕江。猿声连月槛，鸟影落天窗。海石分棋子，郫筒当酒缸。生归话辛苦，别夜对凝釭。
忆奉莲花座，兼闻贝叶经。岩光分蜡屐，涧响入铜瓶。日下徒推鹤，天涯正对萤。鱼山羡曹植，眷属有文星。
危亭题竹粉，曲沼嗅荷花。数日同携酒，平明不在家。寻幽殊未极，得句总堪誇。强下西楼去，西楼倚暮霞。
旧著思玄赋，新编杂拟诗。江庭犹近别，山舍得幽期。嫩割周颙韭，肥烹鲍照葵。饱闻南烛酒，仍及拨醅时。
沙岸竹森森，维艄听越禽。数家同老寿，一径自阴深。喜客尝留橘，应官说采金。倾壶真得地，爱日静霜砧。
桂林闻旧说，曾不异炎方。山响匡床语，花飘度腊香。几时逢雁足，著处断猿肠。独抚青青桂，临城忆雪霜。
桐槿日零落，雨馀方寂寥。枕寒庄蝶去，窗冷胤萤销。取适琴将酒，忘名牧与樵。平生有游旧，一一在烟霄。
地胜遗尘事，身闲念岁华。晚晴风过竹，深夜月当花。石乱知泉咽，苔荒任径斜。陶然恃琴酒，忘却在山家。
拱木临周道，荒庐积古苔。鱼因感姜出，鹤为吊陶来。两鬓蓬常乱，双眸血不开。圣朝敦尔类，非独路人哀。
驿途仍近节，旅宿倍思家。独夜三更月，空庭一树花。介山当驿秀，汾水绕关斜。自怯春寒苦，那堪禁火赊。
灵岳几千仞，老松逾百寻。攀崖仍蹑壁，啖叶复眠阴。海上呼三岛，斋中戏五禽。唯应逢阮籍，长啸作鸾音。
宝婺摇珠佩，常娥照玉轮。灵归天上匹，巧遗世间人。花果香千户，笙竽滥四邻。明朝晒犊鼻，方信阮家贫。
延陵留表墓，岘首送沈碑。敢伐不加点，犹当无愧辞。百生终莫报，九死谅难追。待得生金后，川原亦几移。
丹灶三年火，苍崖万岁藤。樵归说逢虎，棋罢正留僧。星斗同秦分，人烟接汉陵。东流清渭苦，不尽照衰兴。
绛帐恩如昨，乌衣事莫寻。诸生空会葬，旧掾已华簪。共入留宾驿，俱分市骏金。莫凭无鬼论，终负托孤心。
饮鸩非君命，兹身亦厚亡。江陵从种橘，交广合投香。不见千金子，空馀数仞墙。杀人须显戮，谁举汉三章。
捧月三更断，藏星七夕明。才闻飘迥路，旋见隔重城。潭暮随龙起，河秋压雁声。只应惟宋玉，知是楚神名。
东府忧春尽，西溪许日曛。月澄新涨水，星见欲销云。柳好休伤别，松高莫出群。军书虽倚马，犹未当能文。
举家忻共报，秋雪堕前峰。岭外他年忆，于东此日逢。粒轻还自乱，花薄未成重。岂是惊离鬓，应来洗病容。
薄叶风才倚，枝轻雾不胜。开先如避客，色浅为依僧。粉壁正荡水，缃帏初卷灯。倾城惟待笑，要裂几多缯。
万古商于地，凭君泣路岐。固难寻绮季，可得信张仪。雨气燕先觉，叶阴蝉遽知。望乡尤忌晚，山晚更参差。
路到层峰断，门依老树开。月从平楚转，泉自上方来。薤白罗朝馔，松黄暖夜杯。相留笑孙绰，空解赋天台。
薄宦仍多病，从知竟远游。谈谐叨客礼，休浣接冥搜。树好频移榻，云奇不下楼。岂关无景物，自是有乡愁。
旧隐无何别，归来始更悲。难寻白道士，不见惠禅师。草径虫鸣急，沙渠水下迟。却将波浪眼，清晓对红梨。
吴馆何时熨，秦台几夜熏。绡轻谁解卷，香异自先闻。月里谁无姊，云中亦有君。樽前见飘荡，愁极客襟分。
胜概殊江右，佳名逼渭川。虹收青嶂雨，鸟没夕阳天。客鬓行如此，沧波坐渺然。此中真得地，漂荡钓鱼船。
园桂悬心碧，池莲饫眼红。此生真远客，几别即衰翁。小幌风烟入，高窗雾雨通。新知他日好，锦瑟傍朱栊。
庙列前峰迥，楼开四望穷。岭鼷岚色外，陂雁夕阳中。弱柳千条露，衰荷一面风。壶关有狂孽，速继老生功。
仙郎倦去心，郑驿暂登临。水色潇湘阔，沙程朔漠深。鹢舟时往复，鸥鸟恣浮沈。更想逢归马，悠悠岳树阴。
内殿张弦管，中原绝鼓鼙。舞成青海马，斗杀汝南鸡。不见华胥梦，空闻下蔡迷。宸襟他日泪，薄暮望贤西。
薄宦频移疾，当年久索居。哀同庾开府，瘦极沈尚书。城绿新阴远，江清返照虚。所思惟翰墨，从古待双鱼。
睥睨江鸦集，堂皇海燕过。减衣怜蕙若，展帐动烟波。日烈忧花甚，风长奈柳何。陈遵容易学，身世醉时多。
何时粉署仙，傲兀逐戎旃。关塞犹传箭，江湖莫系船。欲收棋子醉，竟把钓车眠。谢朓真堪忆，多才不忌前。
紫阁相逢处，丹岩议宿时。堕蝉翻败叶，栖鸟定寒枝。万里飘流远，三年问讯迟。炎方忆初地，频梦碧琉璃。
如有瑶台客，相难复索归。芭蕉开绿扇，菡萏荐红衣。浦外传光远，烟中结响微。良宵一寸焰，回首是重帏。
莲后红何患，梅先白莫誇。才飞建章火，又落赤城霞。不卷锦步障，未登油壁车。日西相对罢，休浣向天涯。
勇多侵路去，恨有碍灯还。嗅自微微白，看成沓沓殷。坐疑忘物外，归去有帘间。君问伤春句，千辞不可删。
西北朝天路，登临思上才。城闲烟草遍，村暗雨云回。人岂无端别，猿应有意哀。征南予更远，吟断望乡台。
含泪坐春宵，闻君欲度辽。绿池荷叶嫩，红砌杏花娇。曙月当窗满，征云出塞遥。画楼终日闭，清管为谁调。
瀑近悬崖屋，阴阴草木青。自言山底住，长向月中耕。晚雨无多点，初蝉第一声。煮茶归未去，刻竹为题名。
巴江可惜柳，柳色绿侵江。好向金銮殿，移阴入绮窗。
无奈巴南柳，千条傍吹台。更将黄映白，拟作杏花媒。
乐府闻桃叶，人前道得无。劝君书小字，慎莫唤官奴。
撩钗盘孔雀，恼带拂鸳鸯。萝荐谁教近，斋时锁洞房。
昨夜双钩败，今朝百草输。关西狂小吏，惟喝绕床卢。
下马捧椒浆，迎神白玉堂。如何铁如意，独自与姚苌。
珠实虽先熟，琼莩纵早开。流莺犹故在，争得讳含来。
众果莫相诮，天生名品高。何因古乐府，惟有郑樱桃。
尝闻宓妃袜，渡水欲生尘。好借常娥著，清秋踏月轮。
道却横波字，人前莫谩羞。只应同楚水，长短入淮流。
风露澹清晨，帘间独起人。莺花啼又笑，毕竟是谁春。
遏云歌响清，回雪舞腰轻。只要君流眄，君倾国自倾。
不见姮娥影，清秋守月轮。月中闲杵臼，桂子捣成尘。
朱实鸟含尽，青楼人未归。南园无限树，独自叶如帏。
陶令弃官后，仰眠书屋中。谁将五斗米，拟换北窗风。
孤蝶小徘徊，翩翾粉翅开。并应伤皎洁，频近雪中来。
帘垂幕半卷，枕冷被仍香。如何为相忆，魂梦过潇湘。
花将人共笑，篱外露繁枝。宋玉临江宅，墙低不碍窥。
无赖夭桃面，平明露井东。春风为开了，却拟笑春风。
莫叹万重山，君还我未还。武关犹怅望，何况百牢关。
花房与蜜脾，蜂雄蛱蝶雌。同时不同类，那复更相思。
本是丁香树，春条结始生。玉作弹棋局，中心亦不平。
嘉瓜引蔓长，碧玉冰寒浆。东陵虽五色，不忍值牙香。
柳枝井上蟠，莲叶浦中乾。锦鳞与绣羽，水陆有伤残。
一带不结心，两股方安髻。惭愧白茅人，月没教星替。
剩结茱萸枝，多擘秋莲的。独自有波光，綵囊盛不得。
商于朝雨霁，归路有秋光。背坞猿收果，投岩麝退香。建瓴真得势，横戟岂能当。割地张仪诈，谋身绮季长。清渠州外月，黄叶庙前霜。今日看云意，依依入帝乡。
此去三梁远，今来万里携。西施因网得，秦客被花迷。可在青鹦鹉，非关碧野鸡。约眉怜翠羽，刮目想金篦。瘴气笼飞远，蛮花向坐低。轻于赵皇后，贵极楚悬黎。都护矜罗幕，佳人炫绣袿。屏风临烛扣，捍拨倚香脐。旧思牵云叶，新愁待雪泥。爱堪通梦寐，画得不端倪。地锦排苍雁，帘钉镂白犀。曙霞星斗外，凉月露盘西。妒好休誇舞，经寒且少啼。红楼三十级，稳稳上丹梯。
望郎临古郡，佳句洒丹青。应自丘迟宅，仍过柳恽汀。封来江渺渺，信去雨冥冥。句曲闻仙诀，临川得佛经。朝吟支客枕，夜读漱僧瓶。不见衔芦雁，空流腐草萤。土宜悲坎井，天怒识雷霆。象卉分疆近，蛟涎浸岸腥。补羸贪紫桂，负气托青萍。万里悬离抱，危于讼閤铃。
碧瓦衔珠树，红轮结绮寮。无双汉殿鬓，第一楚宫腰。雾唾香难尽，珠啼冷易销。歌从雍门学，酒是蜀城烧。柳暗将翻巷，荷欹正抱桥。钿辕开道入，金管隔邻调。梦到飞魂急，书成即席遥。河流冲柱转，海沫近槎飘。吴市蠀蛦甲，巴賨翡翠翘。他时未知意，重叠赠娇饶。
怅望西溪水，潺湲奈尔何。不惊春物少，只觉夕阳多。色染妖韶柳，光含窈窕萝。人间从到海，天上莫为河。凤女弹瑶瑟，龙孙撼玉珂。京华他夜梦，好好寄云波。
仙翁无定数，时入一壶藏。夜夜桂露湿，村村桃水香。醉中抛浩劫，宿处起神光。药裹丹山凤，棋函白石郎。弄河移砥柱，吞日倚扶桑。龙竹裁轻策，鲛绡熨下裳。树栽嗤汉帝，桥扳笑秦王。径欲随关令，龙沙万里强。
晓用云添句，寒将雪命篇。良辰多自感，作者岂皆然。熟寝初同鹤，含嘶欲并蝉。题诗长不展，得处定应偏。南浦无穷树，西楼不住烟。改成人寂寂，寄与路绵绵。星势寒垂地，河声晓上天。夫君自有恨，聊借此中传。
曙爽行将拂，晨清坐欲凌。别离真不那，风物正相仍。漫水任谁照，衰花浅自矜。还将两袖泪，同向一窗灯。桂树乖真隐，芸香是小惩。清规无以况，且用玉壶冰。
有怀非惜恨，不奈寸肠何。即席回弥久，前时断固多。热应翻急烧，冷欲彻微波。隔树澌澌雨，通池点点荷。倦程山向背，望国阙嵯峨。故念飞书及，新欢借梦过。染筠休伴泪，绕雪莫追歌。拟问阳台事，年深楚语讹。
上国昔相值，亭亭如欲言。异乡今暂赏，脉脉岂无恩。援少风多力，墙高月有痕。为含无限意，遂对不胜繁。仙子玉京路，主人金谷园。几时辞碧落，谁伴过黄昏。镜拂铅华腻，炉藏桂烬温。终应催竹叶，先拟咏桃根。莫学啼成血，从教梦寄魂。吴王采香径，失路入烟村。
皎洁终无倦，煎熬亦自求。花时随酒远，雨后背窗休。冷暗黄茅驿，暄明紫桂楼。锦囊名画掩，玉局败棋收。何处无佳梦，谁人不隐忧。影随帘押转，光信簟文流。客自胜潘岳，侬今定莫愁。固应留半燄，回照下帏羞。
麝重愁风逼，罗疏畏月侵。怨魂迷恐断，娇喘细疑沈。数急芙蓉带，频抽翡翠簪。柔情终不远，遥妒已先深。浦冷鸳鸯去，园空蛱蝶寻。蜡花长递泪，筝柱镇移心。觅使嵩云暮，回头灞岸阴。只闻凉叶院，露井近寒砧。
惜别夏仍半，回途秋已期。那脩直谏草，更赋赠行诗。锦段知无报，青萍肯见疑。人生有通塞，公等系安危。警露鹤辞侣，吸风蝉抱枝。弹冠如不问，又到扫门时。
九服归元化，三灵叶睿图。如何本初辈，自取屈氂诛。有甚当车泣，因劳下殿趋。何成奏云物，直是灭萑苻。證逮符书密，辞连性命俱。竟缘尊汉相，不早辨胡雏。鬼箓分朝部，军烽照上都。敢云堪恸哭，未免怨洪炉。
曲岸风雷罢，东亭霁日凉。新秋仍酒困，幽兴暂江乡。摇落真何遽，交亲或未忘。一帆彭蠡月，数雁塞门霜。俗态虽多累，仙标发近狂。声名佳句在，身世玉琴张。万古山空碧，无人鬓免黄。骅骝忧老大，鶗鴂妒芬芳。密竹沉虚籁，孤莲泊晚香。如何此幽胜，淹卧剧清漳。
地宽楼已迥，人更迥于楼。细意经春物，伤酲属暮愁。望赊殊易断，恨久欲难收。大埶真无利，多情岂自由。空园兼树废，败港拥花流。书去青枫驿，鸿归杜若洲。单栖应分定，辞疾索谁忧。更替林鸦恨，惊频去不休。
镜槛芙蓉入，香台翡翠过。拨弦惊火凤，交扇拂天鹅。隐忍阳城笑，喧传郢市歌。仙眉琼作叶，佛髻钿为螺。五里无因雾，三秋只见河。月中供药剩，海上得绡多。玉集胡沙割，犀留圣水磨。斜门穿戏蝶，小阁锁飞蛾。骑襜侵鞯卷，车帷约幰鈋。传书两行雁，取酒一封驼。桥迥凉风压，沟横夕照和。待乌燕太子，驻马魏东阿。想像铺芳褥，依稀解醉罗。散时帘隔露，卧后幕生波。梯稳从攀桂，弓调任射莎。岂能抛断梦，听鼓事朝珂。
杳蔼逢仙迹，苍茫滞客途。何年归碧落，此路向皇都。消息期青雀，逢迎异紫姑。肠回楚国梦，心断汉宫巫。从骑裁寒竹，行车荫白榆。星娥一去后，月姊更来无。寡鹄迷苍壑，羁凰怨翠梧。惟应碧桃下，方朔是狂夫。
暗楼连夜阁，不拟为黄昏。未必断别泪，何曾妨梦魂。疑穿花逶迤，渐近火温黁。海底翻无水，仙家却有村。锁香金屈戌，殢酒玉昆崙。羽白风交扇，冰清月映盆。旧欢尘自积，新岁电犹奔。霞绮空留段，云峰不带根。念君千里舸，江草漏灯痕。
愚公方住谷，仁者本依山。共誓林泉志，胡为尊俎间。华莲开菡萏，荆玉刻孱颜。爽气临周道，岚光入汉关。满壶徒蚁泛，高阁已苔斑。想就安车召，宁期负矢还。潘游全璧散，郭去半舟闲。定笑幽人迹，鸿轩不可攀。
皓月方离海，坚冰正满池。金波双激射，璧彩两参差。影占徘徊处，光含的皪时。高低连素色，上下接清规。顾兔飞难定，潜鱼跃未期。鹊惊俱欲绕，狐听始无疑。似镜将盈手，如霜恐透肌。独怜游玩意，达晓不知疲。
手种悲陈事，心期玩物华。柳飞彭泽雪，桃散武陵霞。枳嫩栖鸾叶，桐香待凤花。绶藤萦弱蔓，袍草展新芽。学植功虽倍，成蹊迹尚赊。芳年谁共玩，终老邵平瓜。
马卿聊应召，谢傅已登山。歌发百花外，乐调深竹间。鹢舟萦远岸，鱼钥启重关。莺蝶如相引，烟萝不暇攀。佳人启玉齿，上客颔朱颜。肯念沈痾士，俱期倒载还。
摇落伤年日，羁留念远心。水亭吟断续，月幌梦飞沈。古木含风久，疏萤怯露深。人闲始遥夜，地迥更清砧。结爱曾伤晚，端忧复至今。未谙沧海路，何处玉山岑？滩激黄牛暮，云屯白帝阴。遥知沾洒意，不减欲分襟。
别馆君孤枕，空庭我闭关。池光不受月，野气欲沈山。星汉秋方会，关河梦几还。危弦伤远道，明镜惜红颜。古木含风久，平芜尽日闲。心知两愁绝，不段若寻环。
日月淹秦甸，江湖动越吟。苍桐应露下，白阁自云深。皎皎非鸾扇，翘翘失凤簪。床空鄂君被，杵冷女媭砧。北思惊沙雁，南情属海禽。关山已摇落，天地共登临。
夭桃花正发，秾李蕊方繁。应候非争艳，成蹊不在言。静中霞暗吐，香处雪潜翻。得意摇风态，含情泣露痕。芬芳光上苑，寂默委中园。赤白徒自许，幽芳谁与论。
朔雪自龙沙，呈祥势可嘉。有田皆种玉，无树不开花。班扇慵裁素，曹衣讵比麻。鹅归逸少宅，鹤满令威家。寂寞门扉掩，依稀履迹斜。人疑游面市，马似困盐车。洛水妃虚妒，姑山客漫誇。联辞虽许谢，和曲本惭巴。粉署闱全隔，霜台路正赊。此时倾贺酒，相望在京华。
建国宜师古，兴邦属上庠。从来以儒戏，安得振朝纲。叔世何多难，兹基遂已亡。泣麟犹委吏，歌凤更佯狂。屋壁馀无几，焚坑逮可伤。挟书秦二世，壤宅汉诸王。草草临盟誓，区区务富强。微茫金马署，狼籍斗鸡场。尽欲心无窍，皆如面正墙。惊疑豹文鼠，贪窃虎皮羊。南渡宜终否，西迁冀小康。策非方正士，贡绝孝廉郎。海鸟悲钟鼓，狙公畏服裳。多岐空扰扰，幽室竟伥伥。凝邈为时范，虚空作士常。何由羞五霸，直自呰三皇。别派驱杨墨，他镳并老庄。诗书资破冢，法制困探囊。周礼仍存鲁，隋师果禅唐。鼎新麾一举，革故法三章。星宿森文雅，风雷起退藏。缧囚为学切，掌故受经忙。夫子时之彦，先生迹未荒。褐衣终不召，白首兴难忘。感激殊非圣，栖迟到异粻。片辞褒有德，一字贬无良。燕地尊邹衍，西河重卜商。式闾真道在，拥彗信谦光。获预青衿列，叨来绛帐旁。虽从各言志，还要大为防。勿谓孤寒弃，深忧讦直妨。叔孙谗易得，盗蹠暴难当。雁下秦云黑，蝉休陇叶黄。莫踰巾屦念，容许后升堂。
遥作时多难，先令祸有源。初惊逐客议，旋骇党人冤。密侍荣方入，司刑望愈尊。皆因优诏用，实有谏书存。苦雾三辰没，穷阴四塞昏。虎威狐更假，隼击鸟踰喧。徒欲心存阙，终遭耳属垣。遗音和蜀魄，易箦对巴猿。有女悲初寡，无男泣过门。朝争屈原草，庙馁莫敖魂。迥阁伤神峻，长江极望翻。青云宁寄意，白骨始沾恩。早岁思东閤，为邦属故园。登舟惭郭泰，解榻愧陈蕃。分以忘年契，情犹锡类敦。公先真帝子，我系本王孙。啸傲张高盖，从容接短辕。秋吟小山桂，春醉后堂萱。自叹离通籍，何尝忘叫阍。不成穿圹入，终拟上书论。多士还鱼贯，云谁正骏奔。暂能诛倏忽，长与问乾坤。蚁漏三泉路，螀啼百草根。始知同泰讲，徼福是虚言。
照席琼枝秀，当年紫绶荣。班资古直阁，勋伐旧西京。在昔王纲紊，因谁国步清。如无一战霸，安有大横庚。内竖依凭切，凶门责望轻。中台终恶直，上将更要盟。丹陛祥烟灭，皇闱杀气横。喧阗众狙怒，容易八蛮惊。梼杌宽之久，防风戮不行。素来矜异类，此去岂亲征。舍鲁真非策，居邠未有名。曾无力牧御，宁待雨师迎。火箭侵乘石，云桥逼禁营。何时绝刁斗，不夜见欃枪。屡亦闻投鼠，谁其敢射鲸。世情休念乱，物议笑轻生。大卤思龙跃，苍梧失象耕。灵衣沾愧汗，仪马困阴兵。别馆兰薰酷，深宫蜡燄明。黄山遮舞态，黑水断歌声。纵未移周鼎，何辞免赵坑。空拳转斗地，数板不沈城。且欲凭神算，无因计力争。幽囚苏武节，弃市仲由缨。下殿言终验，增埤事早萌。蒸鸡殊减膳，屑曲异和羹。否极时还泰，屯馀运果亨。流离几南渡，仓卒得西平。神鬼收昏黑，奸凶首满盈。官非督护贵，师以丈人贞。覆载还高下，寒暄急改更。马前烹莽卓，坛上揖韩彭。扈跸三才正，回军六合晴。此时惟短剑，仍世尽双旌。顾我由群从，逢君叹老成。庆流归嫡长，贻厥在名卿。隼击须当要，鹏抟莫问程。趋朝排玉座，出位泣金茎。幸藉梁园赋，叨蒙许氏评。中郎推贵婿，定远重时英。政已标三尚，人今伫一鸣。长刀悬月魄，快马骇星精。披豁惭深眷，暌离动素诚。蕙留春晼晚，松待岁峥嵘。异县期回雁，登时已饭鲭。去程风刺刺，别夜漏丁丁。庾信生多感，杨朱死有情。弦危中妇瑟，甲冷想夫筝。会与秦楼凤，俱听汉苑莺。洛川迷曲沼，烟月两心倾。
年鬓日堪悲，衡茅益自嗤。攻文枯若木，处世钝如锤。敢忘垂堂戒，宁将暗室欺。悬头曾苦学，折臂反成医。仆御嫌夫懦，孩童笑叔痴。小男方嗜栗，幼女漫忧葵。遇炙谁先啖，逢齑即便吹。官衔同画饼，面貌乏凝脂。典籍将蠡测，文章若管窥。图形翻类狗，入梦肯非罴。自哂成书簏，终当咒酒卮。懒沾襟上血，羞镊镜中丝。橐籥言方喻，樗蒱齿讵知。事神徒惕虑，佞佛愧虚辞。曲艺垂麟角，浮名状虎皮。乘轩宁见宠，巢幕更逢危。礼俗拘嵇喜，侯王忻戴逵。途穷方结舌，静胜但支颐。粝食空弹剑，亨衢讵置锥。柏台成口号，芸阁暂肩随。悔逐迁莺伴，谁观择虱时。瓮间眠太率，床下隐何卑。奋迹登弘阁，摧心对董帷。校雠如有暇，松竹一相思。
爱景人方乐，同云候稍愆。徒闻周雅什，愿赋朔风篇。欲俟千箱庆，须资六出妍。咏留飞絮后，歌唱落梅前。庭树思琼蕊，妆楼认粉绵。瑞邀盈尺日，丰待两岐年。预约延枚酒，虚乘访戴船。映书孤志业，披氅阻神仙。几向霜阶步，频将月幌褰。玉京应已足，白屋但颙然。
旭日开晴色，寒空失素尘。绕墙全剥粉，傍井渐消银。刻兽摧盐虎，为山倒玉人。珠还犹照魏，璧碎尚留秦。落日惊侵画，馀光误惜春。檐冰滴鹅管，屋瓦镂鱼鳞。岭霁岚光坼，松暄翠粒新。拥林愁拂尽，著砌恐行频。焦寝忻无患，梁园去有因。莫能知帝力，空此荷平均。
驱马绕河干，家山照露寒。依然五柳在，况值百花残。昔去惊投笔，今来分挂冠。不忧悬磬乏，乍喜覆盂安。甑破宁回顾，舟沈岂暇看。脱身离虎口，移疾就猪肝。鬓入新年白，颜无旧日丹。自悲秋穫少，谁惧夏畦难。逸志忘鸿鹄，清香披蕙兰。还持一杯酒，坐想二公欢。
下客依莲幕，明公念竹林。纵然膺使命，何以奉徽音。投刺虽伤晚，酬恩岂在今。迎来新琐闼，从到碧瑶岑。水势初知海，天文始识参。固惭非贾谊，惟恐后陈琳。前席惊虚辱，华樽许细斟。尚怜秦痔苦，不遣楚醪沈。既载从戎笔，仍披选胜襟。泷通伏波柱，帘对有虞琴。宅与严城接，门藏别岫深。阁凉松冉冉，堂静桂森森。社内容周续，乡中保展禽。白衣居士访，乌帽逸人寻。佞佛将成传，耽书或类淫。长怀五羖赎，终著九州箴。良讯封鸳绮，馀光借玳簪。张衡愁浩浩，沈约瘦愔愔。芦白疑粘鬓，枫丹欲照心。归期无雁报，旅抱有猿侵。短日安能驻，低云只有阴。乱鸦冲晒网，寒女簇遥砧。东道违宁久，西园望不禁。江生魂黯黯，泉客泪涔涔。逸翰应藏法，高辞肯浪吟。数须传庾翼，莫独与卢谌。假寐凭书簏，哀吟叩剑镡。未尝贪偃息，那复议登临。彼美回清镜，其谁受曲针。人皆向燕路，无乃费黄金。
大镇初更帅，嘉宾素见邀。使车无远近，归路更烟霄。稳放骅骝步，高安翡翠巢。御风知有在，去国肯无聊。早忝诸孙末，俱从小隐招。心悬紫云阁，梦断赤城标。素女悲清瑟，秦娥弄玉箫。山连玄圃近，水接绛河遥。岂意闻周铎，翻然慕舜韶。皆辞乔木去，远逐断蓬飘。薄俗谁其激，斯民已甚恌。鸾皇期一举，燕雀不相饶。敢共颓波远，因之内火烧。是非过别梦，时节惨惊飙。未至谁能赋，中乾欲病痟。屡曾纡锦绣，勉欲报琼瑶。我恐霜侵鬓，君先绶挂腰。甘心与陈阮，挥手谢松乔。锦里差邻接，云台闭寂寥。一川虚月魄，万崦自芝苗。瘴雨泷间急，离魂峡外销。非关无烛夜，其奈落花朝。几处逢鸣佩，何筵不翠翘。蛮童骑象舞，江市卖鲛绡。南诏知非敌，西山亦屡骄。勿贪佳丽地，不为圣明朝。少减东城饮，时看北斗杓。莫因乖别久，遂逐岁寒凋。盛幕开高宴，将军问故僚。为言公玉季，早日弃渔樵。
帝作黄金阙，仙开白玉京。有人扶太极，惟岳降元精。耿贾官勋大，荀陈地望清。旂常悬祖德，甲令著嘉声。经出宣尼壁，书留晏子楹。武乡传陈法，践土主文盟。自昔流王泽，由来仗国桢。九河分合沓，一柱忽峥嵘。得主劳三顾，惊人肯再鸣。碧虚天共转，黄道日同行。后饮曹参酒，先和傅说羹。即时贤路辟，此夜泰阶平。愿保无疆福，将图不朽名。率身期济世，叩额虑兴兵。感念殽尸露，咨嗟赵卒坑。傥令安隐忍，何以赞贞明。恶草虽当路，寒松实挺生。人言真可畏，公意本无争。故事留台阁，前驱且旆旌。芙蓉王俭府，杨柳亚夫营。清啸频疏俗，高谈屡析酲。过庭多令子，乞墅有名甥。南诏应闻命，西山莫敢惊。寄辞收的博，端坐扫欃枪。雅宴初无倦，长歌底有情。槛危春水暖，楼迥雪峰晴。移席牵缃蔓，回桡扑绛英。谁知杜武库，只见谢宣城。有客趋高义，于今滞下卿。登门惭后至，置驿恐虚迎。自是依刘表，安能比老彭。雕龙心己切，画虎意何成。岂有曾黔突，徒劳不倚衡。乘时乖巧宦，占象合艰贞。废忘淹中学，迟回谷口耕。悼伤潘岳重，树立马迁轻。陇鸟悲丹觜，湘兰怨紫茎。归期过旧岁，旅梦绕残更。弱植叨华族，衰门倚外兄。欲陈劳者曲，未唱泪先横。
家擅无双誉，朝居第一功。四时当首夏，八节应条风。涤濯临清济，巉岩倚碧嵩。鲍壶冰皎洁，王佩玉丁东。处剧张京兆，通经戴侍中。将星临迥夜，卿月丽层穹。下令销秦盗，高谈破宋聋。含霜太山竹，拂雾峄阳桐。乐道乾知退，当官蹇匪躬。服箱青海马，入兆渭川熊。固是符真宰，徒劳让化工。凤池春潋艳，鸡树晓曈昽。愿守三章约，还期九译通。薰琴调大舜，宝瑟和神农。慷慨资元老，周旋值狡童。仲尼羞问阵，魏绛喜和戎。款款将除蠹，孜孜欲达聪。所求因渭浊，安肯与雷同。物议将调鼎，君恩忽赐弓。开吴相上下，全蜀占西东。锐卒鱼悬饵，豪胥鸟在笼。疲民呼杜母，邻国仰羊公。置驿推东道，安禅合北宗。嘉宾增重价，上士悟真空。扇举遮王导，樽开见孔融。烟飞愁舞罢，尘定惜歌终。岸柳兼池绿，园花映烛红。未曾周顗醉，转觉季之恭。系滞喧人望，便蕃属圣衷。天书何日降，庭燎几时烘。早岁乖投刺，今晨幸发蒙。远途哀跛鳖，薄艺奖雕虫。故事曾尊隗，前修有荐雄。终须烦刻画，聊拟更磨砻。蛮岭晴留雪，巴江晚带枫。营巢怜越燕，裂帛待燕鸿。自苦诚先檗，长飘不后蓬。容华虽少健，思绪即悲翁。感激淮山馆，优游碣石宫。待公三入相，丕祚始无穷。
银箭耿寒漏，金釭凝夜光。綵鸾空自舞，别燕不相将。寄恨一尺素，含情双玉珰。会前犹月在，去后始宵长。往事经春物，前期托报章。永令虚粲枕，长不掩兰房。觉动迎猜影，疑来浪认香。鹤应闻露警，蜂亦为花忙。古有阳台梦，今多下蔡倡。何为薄冰雪，消瘦滞非乡。
綵鸾餐颢气，威凤入卿云。长养三清境，追随五帝君。烟波遗汲汲，矰缴任云云。下界围黄道，前程合紫氛。金书惟是见，玉管不胜闻。草为回生种，香缘却死熏。海明三岛见，天迥九江分。搴树无劳援，神禾岂用耘。斗龙风结阵，恼鹤露成文。汉岭霜何早，秦宫日易曛。星机抛密绪，月杵散灵氛。阳鸟西南下，相思不及群。
二月二十二，木兰开坼初。初当新病酒，复自久离居。愁绝更倾国，惊新闻远书。紫丝何日障，油壁几时车。弄粉知伤重，调红或有馀。波痕空映袜，烟态不胜裾。桂岭含芳远，莲塘属意疏。瑶姬与神女，长短定何如。
洒砌听来响，卷帘看已迷。江间风暂定，云外日应西。稍稍落蝶粉，班班融燕泥。飐萍初过沼，重柳更缘堤。必拟和残漏，宁无晦暝鼙。半将花漠漠，全共草萋萋。猿别方长啸，鸟惊始独栖。府公能八咏，聊且续新题。
闻驻行春旆，中途赏物华。缘忧武昌柳，遂忆洛阳花。嵇鹤元无对，荀龙不在誇。只将沧海月，长压赤城霞。兴欲倾燕馆，欢终到习家。风长应侧帽，路隘岂容车。楼迥波窥锦，窗虚日弄纱。锁门金了鸟，展障玉鸦叉。舞妙从兼楚，歌能莫杂巴。必投潘岳果，谁掺祢衡挝。刻烛当时忝，传杯此夕赊。可怜漳浦卧，愁绪独如麻。
怅望逢张女，迟回送阿侯。空看小垂手，忍问大刀头。妙选茱萸帐，平居翡翠楼。云屏不取暖，月扇未遮羞。上掌真何有，倾城岂自由。楚妃交荐枕，汉后共藏阄。夫向羊车觅，男从凤穴求。书成祓禊帖，唱杀畔牢愁。夜杵鸣江练，春刀解若榴。象床穿幰网，犀帖钉窗油。仁寿遗明镜，陈仓拂綵毬。真防舞如意，佯盖卧箜篌。濯锦桃花水，溅裙杜若洲。鱼儿悬宝剑，燕子合金瓯。银箭催摇落，华筵惨去留。几时销薄怒，从此抱离忧。帆落啼猿峡，樽开画鹢舟。急弦肠对断，剪蜡泪争流。璧马谁能带，金虫不复收。银河扑醉眼，珠串咽歌喉。去梦随川后，来风贮石邮。兰丛衔露重，榆荚点星稠。解佩无遗迹，凌波有旧游。曾来十九首，私谶咏牵牛。
辰象森罗正，句陈翊卫宽。鱼龙排百戏，剑佩俨千官。城禁将开晚，宫深欲曙难。月输移枍诣，仙路下栏干。共贺高禖应，将陈寿酒欢。金星压芒角，银汉转波澜。王母来空阔，羲和上屈盘。凤皇传诏旨，獬廌冠朝端。造化中台座，威风上将坛。甘泉犹望幸，早晚冠呼韩。
昔帝回冲眷，维皇恻上仁。三灵迷赤气，万汇叫苍旻。刊木方隆禹，升陑始创殷。夏台曾圮闭，汜水敢逡巡。拯溺休规步，防虞要徙薪。蒸黎今得请，宇宙昨还淳。缵祖功宜急，贻孙计甚勤。降灾虽代有，稔恶不无因。宫掖方为蛊，边隅忽遘迍。献书秦逐客，间谍汉名臣。北伐将谁使，南征决此辰。中原重板荡，玄象失钩陈。诘旦违清道，衔枚别紫宸。兹行殊厌胜，故老遂分新。去异封于巩，来宁避处豳。永嘉几失坠，宣政遽酸辛。元子当传启，皇孙合授询。时非三揖让，表请再陶钧。旧好盟还在，中枢策屡遵。苍黄传国玺，违远属车尘。雏虎如凭怒，漦龙性漫驯。封崇自何等，流落乃斯民。逗挠官军乱，优容败将频。早朝披草莽，夜缒达丝纶。忘战追无及，长驱气益振。妇言终未易，庙算况非神。日驭难淹蜀，星旄要定秦。人心诚未去，天道亦无亲。锦水湔云浪，黄山扫地春。斯文虚梦鸟，吾道欲悲麟。断续殊乡泪，存亡满席珍。魂销季羔窦，衣化子张绅。建议庸何所，通班昔滥臻。浮生见开泰，独得咏汀蘋。
汉网疏仍漏，齐民困未苏。如何大丞相，翻作弛刑徒。中宪方外易，尹京终就拘。本矜能弭谤，先议取非辜。巧有凝脂密，功无一柱扶。深知狱吏贵，几迫季冬诛。叫帝青天阔，辞家白日晡。流亡诚不吊，神理若为诬。在昔恩知忝，诸生礼秩殊。入韩非剑客，过赵受钳奴。楚水招魂远，邙山卜宅孤。甘心亲垤蚁，旋踵戮城狐。阴骘今如此，天灾未可无。莫凭牲玉请，便望救焦枯。
隋舰临淮甸，唐旗出井陉。断鳌支四柱，卓马济三灵。祖业隆盘古，孙谋复大庭。从来师俊杰，可以焕丹青。旧族开东岳，雄图奋北溟。邪同獬廌触，乐伴凤凰听。酣战仍挥日，降妖亦斗霆。将军功不伐，叔舅德惟馨。鸡塞谁生事，狼烟不暂停。拟填沧海鸟，敢竞太阳萤。内草才传诏，前茅已勒铭。那劳出师表，尽入大荒经。德水萦长带，阴山绕画屏。秪忧非綮肯，未觉有膻腥。保佐资冲漠，扶持在杳冥。乃心防暗室，华发称明廷。按甲神初静，挥戈思欲醒。羲之当妙选，孝若近归宁。月色来侵幌，诗成有转棂。罗含黄菊宅，柳恽白蘋汀。神物龟酬孔，仙才鹤姓丁。西山童子药，南极老人星。自顷徒窥管，于今愧挈瓶。何由叨末席，还得叩玄扃。庄叟虚悲雁，终童漫识鼮。幕中虽策画，剑外且伶俜。俣俣行忘止，鳏鳏卧不瞑。身应瘠于鲁，泪欲溢为荥。禹贡思金鼎，尧图忆土铏。公乎来入相，王欲驾云亭。
垂柳碧鬅茸，楼昏雨带容。思量成夜梦，束久废春慵。梳洗凭张敞，乘骑笑稚恭。碧虚随转笠，红烛近高舂。怨目明秋水，愁眉淡远峰。小阑花尽蝶，静院醉醒蛩。旧作琴台凤，今为药店龙。宝奁抛掷久，一任景阳钟。
果窥丹灶鹤，莫羡白头翁。日月仙壶外，筋骸药臼中。云归无定所，鸟迹不留空。何必劳方寸，岖岐问远公。
不向花前醉，花应解笑人。只忧连夜雨，又过一年春。日日无穷事，区区有限身。若非杯酒里，何以寄天真。
远戎兵压境，迁客泪横襟。烽候惊春塞，缧囚困越吟。自怜牛马走，未识犬羊心。一月无消息，西看日又沈。
天台十二旬，一片雨中春。林果黄梅尽，山苗半夏新。阳乌晴展翅，阴魄夜飞轮。坐冀无云物，分明见北辰。
西京高院长，直气似吾徒。走马论边备，飞声感庙谟。官移人未察，身没事多符。寂寞他年后，名编野史无。
天姥三重岭，危途绕峻溪。水喧无昼夜，云暗失东西。问路音难辨，通樵迹易迷。依稀日将午，何处一声鸡。
峰簇莲花小，分明似华山。鱼符何日罢，深处掩松关。
楚镇惟黄岫，灵泉浴圣源。煎熬何处所，炉炭孰司存。沙暖泉长拂，霜笼水更温。不疏还自决，虽挠未尝浑。地启岩为洞，天开石作盆。常留今日色，不减故年痕。阴燄潜生海，阳光暗烛坤。定应邻火宅，非独过焦原。龙讶经冬润，莺疑满谷暄。善烹寒食茗，能变早春园。及物功何大，随流道益尊。洁斋齐物主，疗病夺医门。外秘千峰秀，旁通百潦奔。禅家休问疾，骚客罢招魂。卧理黔川守，分忧汉主恩。惨伤因有暇，徒御诫无諠。痒闷头风切，爬搔臂力烦。披榛通白道，束马置朱幡。谢屐缘危磴，戎装逗远村。慢游登竹径，高步入山根。崖巘差行灶，蓬茅过小轩。禦寒增帐幕，甃影尽玙璠。不与华池语，宁将浴室论。洗心过顷刻，浸发迨朝暾。汗洽聊箕踞，支羸暂虎蹲。濯缨闲更入，漱齿渴仍吞。气燠胜重茧，风和敌一尊。适来还蹭蹬，复出又攀援。形秽忻除垢，神嚣喜破昏。明夷徵立象，既济感文言。已阂眠沙麂，仍妨卧石猿。香驱蒸雾起，烟霿湿云屯。破险更祠宇，凭高易庙垣。旧基绝仄足，新搆忽行鹓。胜地非无栋，征途遽改辕。贪程归路远，折政讼庭繁。兴往留年月，诗成遗子孙。已镌东壁石，名姓寄无垠。
二纪烟尘外，凄凉转战归。胡笳悲蔡琰，汉使泣明妃。金殿更戎幄，青祛换毳衣。登车随伴仗，谒庙入中闱。汤沐疏封在，关山故梦非。笑看鸿北向，休咏鹊南飞。宫髻怜新样，庭柯想旧围。生还侍儿少，熟识内家稀。凤去楼扃夜，鸾孤匣掩辉。应怜禁园柳，相见倍依依。
驿骑难随伴，寻山半忆君。苍崖残月路，犹数过溪云。
十夜郡城宿，苦吟身未闲。那堪西郭别，雪路问青山。
暖日傍帘晓，浓春开箧红。钗斜穿綵燕，罗薄剪春虫。巧著金刀力，寒侵玉指风。娉婷何处戴，山鬓绿成丛。
剪綵赠相亲，银钗缀凤真。双双衔绶鸟，两两度桥人。叶逐金刀出，花随玉指新。愿君千万岁，无岁不逢春。
不用问汤休，何人免白头。百年如过鸟，万事尽浮沤。别绪长牵梦，情由乱种愁。却嫌风景丽，窗外碧云秋。
玉窗抛翠管，轻袖掩银鸾。错落云车断，丁泠金磬寒。鹤寻深院宿，人借旧书看。寂寞焚香处，红花满石坛。
尘事久相弃，沈浮皆不知。牛羊归古巷，燕雀绕疏篱。买药经年晒，留僧尽日棋。唯忧钓鱼伴，秋水隔波时。
人谁无远别，此别意多违。正鹄虽言中，冥鸿不共飞。玉京烟雨断，巴国梦魂归。若过严家濑，慇勤看钓矶。
花树杳玲珑，渔舟处处通。醉销罗绮艳，香暖芰荷风。野鸟翻萍绿，斜桥印水红。子猷箫管绝，谁爱碧鲜浓。
西陵树已尽，铜雀思偏多。雪密疑楼阁，花开想绮罗。影销堂上舞，声断帐前歌。唯有漳河水，年年旧绿波。
曾攀芳桂英，处处共君行。今日杏园宴，当时天乐声。柳浓堪系马，花上未藏莺。满座皆仙侣，同年别有情。
早晚辞沙漠，南来处处飞。关山多雨雪，风水损毛衣。碧海魂应断，红楼信自稀。不知矰缴外，留得几行归。
欲入凤城游，西溪别惠休。色随花旋落，年共水争流。客思偏来夜，蝉声觉送秋。明朝逢旧侣，唯拟上歌楼。
有客抱琴宿，值予多怨怀。啼乌弦易断，啸鹤调难谐。曲罢月移幌，韵清风满斋。谁能将此妙，一为奏金阶。
鳞细粉光鲜，开书乱眼前。透窗疑漏网，落砚似流泉。潜穴河图内，吞钩乙字边。莫言鬐鬣小，食尽白蘋篇。
香荷疑散麝，风铎似调琴。不觉清凉晚，归人满柳阴。
鸳鸯离别伤，人意似鸳鸯。试取鸳鸯看，多应断寸肠。
早年登此楼，退想不胜愁。地远二千里，时将四十秋。邅迍多失路，华皓任虚舟。诗酒虽堪使，何因得共游。
高楼上长望，百里见灵山。雨歇河珠定，云开谷鸟还。田苗映林合，牛犊傍村闲。始得消忧处，蝉声催入关。
听钟到灵观，仙子喜相寻。茅洞几千载，水声寒至今。读碑丹井上，坐石涧亭阴。清兴未云尽，烟霞生夕林。
坐恐三更至，流年此夜分。客心无限事，愁雨不堪闻。灞上家殊远，炉前酒暂醺。刘郎亦多恨，诗忆故山云。
锵锵华驷客，门馆贺新正。野雪江山霁，微风竹树清。芜庭春意晓，残蘖烬烟生。忽忆王孙草，前年在帝京。
孤亭遥带寺，静者独登临。楚霁江流慢，春归泽气阴。野田青牧马，幽竹暖鸣禽。日日年光尽，何堪故国心。
重公旧相识，一夕话劳生。药裹关身病，经函寄道情。岳寒当寺色，滩夜入楼声。不待移文诮，三年别赤城。
暮雨扬雄宅，秋风向秀园。不闻砧杵动，时看桔槔翻。钓下鱼初食，船移鸭暂喧。橘寒才弄色，须带早霜繁。
野店星河在，行人道路长。孤灯怜宿处，斜月厌新装。草色多寒露，虫声似故乡。清秋无限恨，残菊过重阳。
山榴逼砌栽，山火一团开。尽日风兼雨，春渠拥作堆。
禅居秋草晚，萧索异前时。莲幕青云贵，翱翔绝后期。藓房柽架掩，山砌石盆欹。剑戟晨趋静，笙歌夜散迟。谷寒霜狖静，林晚磬虫悲。惠远烟霞在，方平杖履随。骨清须贵达，神重有威仪。万卒千蹄马，横鞭从信骑。
自笑腾腾者，非憨又不狂。何为跧似鼠，而复怯于獐。落拓无生计，伶俜恋酒乡。冥搜得诗窟，偶战出文场。爱雪愁冬尽，怀人觉夜长。石楼多爽气，柽案有馀香。运去非关拙，时来不在忙。平生两闲暇，孤趣满沧浪。
五天何处望，心念起皆知。化塔留今日，泉鸣自昔时。古苔生石静，秋草满山悲。莫道声容远，长歌白雪词。
高怀逢异境，佳句想吟频。月冷松溪夜，烟浓草寺春。浮云将世远，清听与名新。不见开岩日，空为拜影人。
景物搜求歇，山云放纵飞。树寒烟鹤去，池静水龙归。暗榻尘飘满，阴檐月到稀。何年灯焰尽，风动影堂扉。
阴阴垂露迹，苔壁几年书。种树青松老，传衣白发居。字工穷八体，诗律继三闾。岂是多年学，真空任性馀。
常闻凿洞碑，此立为冰师。意刻山泉解，功深造化疑。碧云终一谢，飞锡久无期。惆怅人间世，空传乐府词。
江上朝阳洞，无人肯暂过。今来惬心赏，回首恋烟萝。
贵宅多嘉树，先秋有好风。情闲离阙下，梦野在山中。露色浮寒瓦，萤光堕暗丛。听吟丽句尽，河汉任西东。
当门看少室，倚杖复披衣。每日醒还醉，无人是与非。架书抽读乱，庭果摘尝稀。独有江南客，思家未得归。
闲门不易求，半月在林丘。已与山水别，难为花木留。孤怀归静夜，远会隔高秋。莫道无言去，冥心在重游。
楚田开雪后，草色与君看。积水浮春气，深山滞雨寒。毗陵孤月出，建业一钟残。为把乡书去，因收别泪难。
秦地有吴洲，千樯渭曲头。人当返照立，水彻故乡流。落第春难过，穷途日易愁。谁知桥上思，万里在江楼。
延陵称贵邑，季子有高踪。古迹传多代，仙山管几峰。微泉声小雨，异木色深冬。去毕三年秩，新诗箧不容。
风色忽西转，坐为千里分。高帆背楚落，寒日逆淮曛。断烧缘乔木，盘雕隐片云。乡关百战地，归去始休军。
脩竹齐高树，书斋竹树中。四时无夏气，三伏有秋风。黑处巢幽鸟，阴来叫候虫。窗西太白雪，万仞在遥空。
一径入双崖，初疑有几家。行穷人不见，坐久日空斜。石上生灵草，泉中落异花。终须结茅屋，向此学餐霞。
白衣游帝乡，已得事空王。却返湖山寺，高禅水月房。雨中过岳黑，秋后宿船凉。回顾秦人语，他生会别方。
从容心自切，饮水胜衔杯。共在山中长，相随阙下来。脩身空有道，取事各无媒。不信升平代，终遗草泽才。
风沙遥见说，道路替君愁。碛夜星垂地，云明火上楼。征鸿辞塞雪，战马识边秋。不共将军语，何因有去留。
秦兴版筑时，剪伐不知谁。异代馀根在，幽人得手持。细看生古意，闲倚动边思。莫作鸠形并，空将鹤发期。
棹返霅溪云，仍参旧使君。州传多古迹，县记是新文。水栅横舟闭，湖田立木分。但如诗思苦，为政即超群。
不才甘下第，君子蹇何重。相送昆明岸，同看太白峰。数瓢留顷刻，残照迫从容。好去烟霞县，仙人有旧踪。
吾君设礼闱，谁合学忘机。却是高人起，难为下第归。出关心纵野，避世事终稀。莫更今秋夕，相思望少微。
九衢行一匝，不敢入他门。累日无馀事，通宵得至言。命嗟清世蹇，春觉闰冬暄。翻覆吟佳句，何酬国士恩。
如何执简去，便作挂帆期。泽国三春早，江天落日迟。县人齐候处，洲鸟欲飞时。免褐方三十，青云岂白髭。
几作西归梦，因为怆别心。野衔天去尽，山夹汉来深。叠浪翻残照，高帆引片阴。空留相赠句，毕我白头吟。
自古有行役，谁人免别家。相欢犹陌上，一醉任天涯。积叠山藏蜀，潺湲水绕巴。他年复何处，共说海棠花。
行坐不相遗，辕门载笔时。雅知难更遇，旧分合长思。梦即重寻熟，书常转达迟。山斋终拟到，何日遂心期。
南去远驱逐，三湘五月行。巴山雪水下，楚泽火云生。向野聊中饭，乘凉探暮程。离怀不可说，已迫峡猿声。
家山近石头，遂意恣东游。祖席离乌府，归帆转蜃楼。阴氛出海散，落月向潮流。别有为霖日，孤云未自由。
相忧过己切，相贺似身荣。心达无前后，神交共死生。承家吾子事，登第世人情。未有通儒术，明时道不行。
归意随流水，江湖共在东。山阴何处去，草际片帆通。雨色春愁里，潮声晓梦中。虽为半年客，便是往来鸿。
一别一相见，须臾老此生。客衣寒后薄，山思夜深清。诗近吟何句，髭新白几茎。路岐如昨日，来往梦分明。
天涯长恋亲，阙下独伤春。拟住还求己，须归不为身。临岐仍犯雪，挂席始离尘。共泣东风别，同为沧海人。
月过秋霖后，光应夜夜清。一回相忆起，几度独吟行。河汉东西直，山川远近明。寸心遥往处，新有雁来声。
阴盛此宵中，多为雨与风。坐无云雨至，看与雪霜同。抱湿离遥海，倾寒向迥空。年年不可值，还似命难通。
家临浙水傍，岸对买臣乡。纵棹随归鸟，乘潮向夕阳。苦吟身得雪，甘意鬓成霜。况此年犹少，酬知足自强。
拥棹向惊湍，巫峰直上看。削成从水底，耸出在云端。暮雨晴时少，啼猿渴下难。一闻神女去，风竹扫空坛。
离亭聊把酒，此路彻边头。草白雁来尽，时清人去游。汾河流晋地，塞雪满并州。别后相思夜，空看北斗愁。
万里共心论，徒言吾道存。奉亲无别业，谒帝有何门。水宿惊涛浦，山行落叶村。长安长梦去，欹枕即闻猿。
关门鸟道中，飞传复乘骢。暮雪离秦甸，春云入楚宫。平芜天共阔，积水地多空。使府悬帆去，能消几日风。
行李事寒天，东来聘礼全。州当定鼎处，人去偃戈年。雷雨依嵩岭，桑麻接楚田。遥知清夜作，不是借戎篇。
去去把青桂，平生心不违。更蒙莲府辟，兼脱布衣归。霁岳明残雪，清波漾落晖。无穷幽鸟戏，时向棹前飞。
平生同所为，相遇偶然迟。各著青袍后，无归白社期。江流来绝域，府地管诸夷。圣代都无事，从公且赋诗。
听话扬帆兴，初从岘首还。高吟入白浪，遥坐看青山。枯木猿啼爽，寒汀鹤步闲。秋来关去梦，几夜度商颜。
行旅本同愁，黔吴复阻脩。半年方中路，穷节到孤舟。夕霭垂阴野，晨光动积流。家山一夜梦，便是昔年游。
东风出海门，处处动林园。泽国雪霜少，沙汀花木繁。暖鱼依水浅，晴雁入空翻。何处阳和力，生萍不驻根。
回首雪峰前，朱门心杳然。离人自呜咽，流水莫潺湲。毒草通蛮徼，秋林近漏天。一生从此去，五字有谁怜。
高科终自致，志业信如神。待得逢公道，由来合贵身。秋归方觉好，旧梦始知真。更想青山宅，谁为后主人。
黔中初罢职，薄俸亦无残。举目乡关远，携家旅食难。野梅将雪竞，江月与沙寒。两鬓愁应白，何劳把镜看。
帝里本无名，端居有道情。睡魂春梦断，书兴晚窗明。老拟归何处，闲应过此生。江湖终一日，拜别便东行。
不见又相招，何曾诉寂寥。醉眠春草长，吟坐夜灯销。泪堕思山切，身归转路遥。年年送别处，杨柳少垂条。
虽将身佐幕，出入似闲居。草色长相待，山情信不疏。灯前春睡足，酒后夜寒馀。笔砚时时近，终非署簿书。
家吴闻入蜀，道路颇乖离。一第何多难，都城可少知。江山非久适，命数未终奇。况又将冤抱，经春杜魄随。
青桂复青袍，一归荣一高。县人齐下拜，邑宰共分曹。绕郭看秧插，寻街听茧缫。封侯万里者，燕颔乃徒劳。
论交虽不蚤，话别且相亲。除却栖禅客，谁非南陌人。半生都返性，终老拟安贫。愿入白云社，高眠自致身。
欲出穷吾道，东西自未能。捲书唯对鹤，开画独留僧。落叶和云扫，秋山共月登。何年石上水，夜夜滴高层。
藜杖山中出，吟诗对范家。相知从海峤，寄食向京华。名宦成何报，清眸未纵赊。临邛梦来往，雨雪满褒斜。
宦途从不问，身事觉无差。华发初生女，沧洲未有家。却闲思洞穴，终老旷桑麻。别访栖禅侣，相期语劫沙。
越国临沧海，芳洲复暮晴。湖通诸浦白，日隐乱峰明。野宿多无定，闲游免有情。天台闻不远，终到石桥行。
孤帆处处宿，不问是谁家。南国平芜远，东风细雨斜。旅怀多寄酒，寒意欲留花。更想前途去，茫茫沧海涯。
离亭向水开，时候复蒸梅。霹雳灯烛灭，蒹葭风雨来。京关虽共语，海峤不同回。莫为莼鲈美，天涯滞尔才。
百岁竟何事，一身长远游。行行将近老，处处不离愁。世路多相取，权门不自投。难为此时别，欲别愿人留。
杜门聊自适，湖水在窗间。纵得沧洲去，无过白日闲。多慵空好道，少贱早凋颜。独有东山月，依依自往还。
一饭仍难受，依仁况一年。终期身可报，不拟骨空镌。城晚风高角，江春浪起船。同来栖止地，独去塞鸿前。
一别长安后，晨征便信鸡。河声入峡急，地势出关低。绿树丛垓下，青芜阔楚西。路长知不恶，随处得诗题。
东西南北人，高迹自相亲。天下已归汉，山中犹避秦。龙楼曾作客，鹤氅不为臣。独有千年后，青青庙木春。
故园何处在，零落五湖东。日暮无来客，天寒有去鸿。大河冰彻塞，高岳雪连空。独夜悬归思，迢迢永漏中。
行行野雪薄，寒气日通春。故国又芳草，沧江终白身。游归花落满，睡起鸟啼新。莫惜闲书札，西来问旅人。
相识未十日，相知如十年。从来易离别，此去忽留连。路险行冲雨，山高度隔天。难终清夜坐，更听说安边。
匹马西游日，从吴又转荆。风雷几夜坐，山水半年行。梦永秋灯灭，吟馀晓露明。良时不我与，白发向秦生。
何人山雪夜，相访不相思。若得长闲日，应无暂到时。叶寒凋欲尽，泉冻落还迟。即此天明去，重来未有期。
君逐云山去，人间又绝踪。半湖乘早月，中路入疏钟。秋尽草虫急，夜深山雨重。平生心未已，岂得更相从。
白马游何处，青楼日正长。凤箫抛旧曲，鸾镜懒新妆。玄鸟深巢静，飞花入户香。虽非窦滔妇，锦字已成章。
当暑忆归林，陶家借柳阴。蝉从初伏噪，客向晚凉吟。白日欺玄鬓，沧江负素心。神仙倘有术，引我出幽岑。
为客得从容，官清料复重。海崖归有业，天目近何峰。是处通春棹，无村不夜舂。马卿夸贵达，还说返临邛。
秋分一夜停，阴魄最晶荧。好是生沧海，徐看历杳冥。层空疑洗色，万怪想潜形。他夕无相类，晨鸡不可听。
万里巴江水，秋来满峡流。乱山无陆路，行客在孤舟。汹汹滩声急，冥冥树色愁。免为三不吊，已白一生头。
字人修祖德，清白定闻传。匹马从秦去，孤帆入楚悬。关中寒食雨，湖上暑衣天。四考兼重请，相知住几年。
旧业在东鄙，西游从楚荆。风雷几夜坐，山水半年行。梦永秋灯灭，吟孤晓露明。前心若不遂，有耻却归耕。
何处不相思，相逢还有时。交心如到老，会面未为迟。苦学缘明代，劳生欲白髭。唯君一度别，便似见无期。
天柱与天目，曾栖绝顶房。青云求禄晚，白日坐家长。井气通潮信，窗风引海凉。平生诗称在，老达亦何妨。
东堂虽不捷，西去复何愁。蜀马知归路，巴山似旧游。星临剑阁动，花落锦江流。鼓吹青林下，时闻祭武侯。
古木有清阴，寒泉有下深。蝉从初伏噪，客向晚凉吟。白日欺玄鬓，沧江负素心。甚思中夜话，何路许相寻。
见说湘江切，长愁有去时。江湖秋涉远，雷雨夜眠迟。旧业多归兴，空山尽老期。天寒一瓢酒，落日醉留谁。
风涛几千里，归路半乘舟。此地难相遇，何人更共游。坐经嵩顶夏，行值洛阳秋。到寺安禅夕，江云满石楼。
一锡随缘赴，天台又去登。长亭旧别路，落日独行僧。夜烧山何处，秋帆浪几层。他时授巾拂，莫为老无能。
高楼会月夜，北雁向南分。留住经春雪，辞来见夏云。遥空江不极，绝顶日难曛。一与山僧坐，无因得议文。
白社思归处，青门见去人。乡遥茂苑树，路入广陵尘。海日潮浮晓，湖山雪露春。犹期来帝里，未是得闲人。
到日值摇落，相留山舍空。微寒生夜半，积雨向秋终。度讲多来雁，经禅少候虫。方从听话后，不省在愁中。
苍苍山阁晚，杳杳隙尘秋。偶上多时立，翻成尽日愁。草平连邑动，河满逐江流。下视穷边路，行人在陇头。
满阁终南色，清宵独倚栏。风高斜汉动，叶下曲江寒。帝里求名老，空门见性难。吾师无一事，不似在长安。
居与鸟巢邻，日将巢鸟亲。多生从此性，久集得无身。树老风终夜，山寒雪见春。不知诸祖后，传印是何人。
天际蜀门开，西看举别杯。何人不异礼，上客自怀才。夜涧青林发，秋江渌水来。临邛行乐处，莫到白头回。
山中畿内邑，别觉大夫清。簿领分王事，官资寄野情。闲斋无狱讼，隐几向泉声。从此朝天路，门前是去程。
云水入荆湘，古来鱼鸟乡。故关重隔远，春日独行长。山溜含清韵，江雷吐夜光。郡中词客会，游子更升堂。
见说海西隅，山川与俗殊。宦游如不到，仙分即应无。瀑布当公署，天台是县图。遥知为吏去，有术字茕孤。
暑天宜野宅，林籁爽泠泠。沙月邀开户，岩风助扫庭。鹭栖依绿筱，鱼跃出清萍。客抱方如醉，因来得暂醒。
尽室寄沧洲，孤帆独溯流。天涯心似梦，江上雨兼秋。文字为人弃，田园被债收。此名如不得，何处拟将休。
每日得闲吟，清曹阙下深。因知遥夜坐，别有远山心。芸细书中气，松疏雪后阴。归时高兴足，还复插朝簪。
孤帆几日悬，楚客思飘然。水宿南湖夜，山离旧国年。秋风高送雁，寒雨入停蝉。此去勤书札，时常中路传。
山后与山前，相思隔叫猿。残云收树末，返照落江源。苦雨秋涛涨，狂风野火翻。朝来卖药客，遇我达无言。
青山复渌水，想入富春西。夹岸清猿去，中流白日低。美兼华省出，荣共故乡齐。贱子遥攀送，归心逐马蹄。
夏口本吴头，重城据上游。戈船转江汉，风月宿汀洲。执宪倾民望，衔恩赴主忧。谁知旧寮属，攀饯泪仍流。
书记向丘门，旌幢夹谷尊。从来游幕意，此去并酬恩。雁叫嫌冰合，骢嘶喜雪繁。同为入室士，不觉别销魂。
霜鬓持霜简，朝天向雪天。玉阶初辨色，琼树乍相鲜。密翳空难曙，盈徵瑞不愆。谁为洛阳客，是日更高眠。
日月不并照，升沈俱有时。自媒徒欲速，孤立却宜迟。尽力唯求己，公心任遇谁。人间不得意，半是鬓先衰。
林色树还曛，何时得见君。独居度永日，相去远浮云。故疾随秋至，离怀觉夜分。蛩声非自苦，偏是旅人闻。
雪后江上去，风光故国新。清浑天气晓，绿动浪花春。劝酒提壶鸟，乘舟震泽人。谁知沧海月，取桂却来秦。
却接良宵坐，明河几转流。安禅逢小暑，抱疾入高秋。静室闻玄理，深山可白头。朝朝献林果，亦欲学猕猴。
南浮虽六月，风水已秋凉。日乱看江树，身飞逐楚樯。后期谁可定，临别语空长。远宦须清苦，幽兰贵独芳。
何人不归去，君去是闲人。帝里求相识，山家即近邻。交情吾道可，离思柳条新。未饮青门酒，先如醉梦身。
儒服从戎去，须知胜事全。使君开幕日，天子偃戈年。风雨依嵩岭，桑麻接楚田。新诗随过客，旋满洛阳传。
是法从生有，脩持历劫尘。独居岩下室，长似定中身。树老风终夜，山寒雪见春。不知诸祖后，传印是何人。
巴中初去日，已遇使君留。及得寻东道，还陪上北楼。江冲巫峡出，樯过洛宫收。好是从戎罢，看山觉自由。
逍遥蓬阁吏，才子复诗流。坟籍因穷览，江湖却纵游。眠波听戍鼓，饭浦约鱼舟。处处迎高密，先应扫郡楼。
坐举天涯目，停杯语日晡。脩篁齐迥槛，列岫限平芜。乱水通三楚，归帆挂五湖。不知从此去，何处是前途。
自入华山居，关东相见疏。瓢中谁寄酒，叶上我留书。巢鸟寒栖尽，潭泉暮冻馀。长闻得药力，此说又何如。
空门有才子，得道亦吟诗。内殿频徵入，孤峰久作期。高名何代比，密行几生持。长爱乔松院，清凉坐夏时。
久在仙坛下，全家是地仙。池塘来乳洞，禾黍接芝田。起看青山足，还倾白酒眠。不知尘世事，双鬓逐流年。
得禄从高第，还乡见后生。田园休问主，词赋已垂名。扫壁前题出，开窗旧景清。遥知贤太守，致席日邀迎。
惠人须宰邑，为政贵通经。却用清琴理，犹嫌薄俗听。涨江晴渐渌，春峤烧还青。若宿严陵濑，谁当是客星。
秦楼吟苦夜，南望只悲君。一宦终遐徼，千山隔旅坟。恨声流蜀魄，冤气入湘云。无限风骚句，时来日夜闻。
列土人间盛，彭门属九州。山河天设险，礼乐牧分忧。皎日为明信，清风占早秋。虽同郤縠举，郤縠不封侯。
西京无暑气，夏景似清秋。天府来相辟，高人去自由。江山通蜀国，日月近神州。若共将军语，河兰地未收。
三秦一会面，二陕久分携。共忆黄河北，相留白日西。寄来书少达，别后梦多迷。早晚期于此，看花听鸟啼。
并州非故国，君去复寻谁。猃狁方为寇，嫖姚正用师。戍烟来自号，边雪下无时。更想经绵上，应逢禁火期。
吾宗偏好武，汉代将家流。走马辞中禁，屯军向渭州。天心待破虏，阵面许封侯。却得河源水，方应洗国雠。
归心常共知，归路不相随。彼此无依倚，东西又别离。山花含雨湿，江树近潮欹。莫恋渔樵兴，生涯各有为。
闲却白云居，行踪出去初。窗中聊取笔，架上独留书。日背林光冷，潭澄岳影虚。长闻得药力，此说复何如。
岂得有书名，徒为老帝京。关中秋气早，雨后夜凉生。沧海身终泛，青门梦已行。秦人纵相识，多少别离情。
朔野正秋风，前程见碛鸿。日西身独远，山转路无穷。树隔高关断，沙连大漠空。君看河外将，早晚拟平戎。
关东领藩镇，阙下授旌旄。觅句秋吟苦，酬恩夜坐劳。天开吹角出，木落上楼高。闲话钱塘郡，半年听海潮。
承恩虽内殿，得道本深山。举世相看老，孤峰独自还。溪来青壁里，路在白云间。绝顶无人住，双峰是旧关。
为郎非白头，作牧授沧洲。江界乘潮入，山川值胜游。暑气随转扇，凉月傍开楼。便欲归田里，抛官逐隐侯。
罢郎东出守，半路得浮舟。大旆行当夏，桐江到未秋。云闲分岛寺，涛静见沙鸥。谁伴临清景，吟诗上郡楼。
野客愁来日，山房木落中。微风生夜半，积雨向秋终。證道方离法，安禅不住空。迷途将觉路，语默见西东。
却忆凉堂坐，明河几度流。安禅逢小暑，抱疾入高秋。水国曾重讲，云林半旧游。此来看月落，还似道相求。
竹向空斋合，无僧在四邻。去云离坐石，斜月到禅身。树老风终夜，山寒雪见春。不知诸祖后，传印是何人。
江城寒食下，花木惨离魂。几宿投山寺，孤帆过海门。篷声泼火雨，柳色禁烟村。定看堂高后，斑衣灭泪痕。
却共孤云去，高眠最上峰。半湖乘早月，中路入疏钟。秋尽虫声急，夜深山雨重。当时同隐者，分得几株松。
别来十二月，去到漏天边。不是因逢闰，还应是隔年。
河冰一夜合，虏骑入灵州。岁岁徵兵去，难防塞草秋。
见说灵州战，沙中血未乾。将军日告急，走马向长安。
帝里春无意，归山对物华。即应来日去，九陌踏槐花。
君家桂林住，日伐桂枝炊。何事东堂树，年年待一枝。
一去龙门侧，千年凤影移。空馀剪圭处，无复在孙枝。
种竹参差长，栽松次第成。戎衣遍江汉，未厌子真耕。
因为太学选，志业彻春闱。首领诸生出，先登上第归。一荣犹未已，具庆且应稀。纵马行青草，临岐脱白衣。家遥楚国寄，帆对汉山飞。知己盈华省，看君再发机。
岸拥洪流急，亭开清兴长。当轩河草晚，入坐水风凉。独鸟惊来客，孤云触去樯。秋声和远雨，暮色带微阳。浪静澄窗影，沙阴发簟光。逍遥每尽日，谁识爱沧浪。
未厌栖林趣，犹怀济世才。闲眠知道在，高步会时来。露滴从添砚，蝉吟便送杯。乱书离缥帙，迸笋出苔莓。异果因僧摘，幽窗为燕开。春游何处尽，欲别几迟回。
所学近雕虫，知难谒至公。徒随众人后，拟老一生中。间岁家书到，经荒世业空。心悬沧海断，梦与白云通。玉漏声连北，银河气极东。关门迢递月，禁苑寂寥鸿。地广身难束，时平道独穷。萧条苔长雨，淅沥叶危风。久愧干朝客，多惭别钓翁。因依非不忝，延荐况曾蒙。与善应无替，垂恩本有终。霜天摇落日，莫使逐孤蓬。
北境烽烟急，南山战伐频。抚绥初易帅，参画尽须人。书记才偏称，朝廷意更亲。绣衣行李日，绮陌别离尘。报国将临虏，之藩不离秦。豸冠严在首，雄笔健随身。饮马河声暮，休兵塞色春。败亡仍暴骨，冤哭可伤神。上策何当用，边情此是真。雕阴曾久客，拜送欲沾巾。
陕服因诗句，从容已半年。一从归阙下，罕得到门前。每候朝轩出，常看列宿悬。重投期见奖，数首果蒙传。转觉功宜倍，兼令住更坚。都忘春暂醉，少省夜曾眠。烦暑灯谁读，孤云业自专。精华搜未竭，骚雅琢须全。此事勤虽过，他谋拙莫先。槐街劳白日，桂路在青天。取第殊无序，还乡可有缘。旅情长越鸟，秋思几秦蝉。月色千楼满，砧声万井连。江山阻迢递，时节暗推迁。道即穷通守，才应始末怜。书绅相戒语，藏箧赠行篇。致主当齐圣，为郎本是仙。人心期际会，凤翼许迁延。毕竟良图在，何妨逸性便。幽斋中寝觉，珍木正阴圆。隐几闲瞻夜，临云兴渺然。五陵供丽景，六义动花笺。倘与潜生翼，宁非助化权。免教垂素发，归种海隅田。
自古为君道，垂衣致理难。怀仁须去杀，用武即胜残。毒帜诛方及，兵临衅可观。居来彭蠡固，战罢洞庭宽。雪国知天远，霜林是血丹。吾皇则尧典，薄伐至桑乾。
不为风雨变，鸡德一何贞。在暗长先觉，临晨即自鸣。阴霾方见信，顷刻讵移声。向晦如相警，知时似独清。萧萧和断漏，喔喔报重城。欲识诗人兴，中含君子情。
往会人何处，遗踪事可观。林亭今日在，草木古春残。笔想吟中驻，杯疑饮后乾。向青穿峻岭，当白认回湍。月影窗间夜，湖光枕上寒。不知诗酒客，谁更慕前欢。
良宵出户庭，极目向青冥。海内逢康日，天边见寿星。临空遥的的，竟晓独荧荧。春后先依景，秋来忽近丁。垂休临有道，作瑞掩前经。岂比周王梦，徒言得九龄。
有鸟生江浦，霜华作羽翰。君臣将比洁，朝野共相欢。月影林梢下，冰光水际残。翻飞时共乐，饮啄道皆安。迥翥宜高咏，群栖入静看。由来鸳鹭侣，济济列千官。
何处无苛政，东南有子男。细将朝客说，须是邑人谙。别业空经稔，归田独未甘。目凝烟积树，心贮月明潭。晓鼓愁方乱，春山睡正酣。不任啼鸟思，乡社欲桑蚕。
井邑藏嵓穴，幽栖趣若何。春篁抽笋密，夏鸟杂雏多。坐有清风至，林无暑气过。乱书还就叶，真饮不听歌。片影明红藓，斜阴映绿萝。雄文终可惜，莫更弃高科。
高兴每论诗，非才独见推。应当明试日，不比暗投时。出口人皆信，操心自可知。孤单虽有托，际会别无期。取舍知由己，穷通断在兹。贱身何足数，公道自难欺。泽国违甘旨，渔舟积梦思。长安未归去，为倚鉴妍媸。
朔野烟尘起，天军又举戈。阴风向晚急，杀气入秋多。树尽禽栖草，冰坚路在河。汾阳无继者，羌虏肯先和。
松底诗人宅，闲门远岫孤。数家分小径，一水截平芜。竹节偶相对，鸟名多自呼。爱君真静者，欲去又踟蹰。
空庭吟坐久，爽气入荷衣。病叶先秋落，惊禽背月飞。瘴云晴未散，戍客老将依。为应金门策，多应说战机。
故人居谪宦，今日一书来。良久惊兼喜，殷勤卷更开。瘴云沉去雁，江雨促新梅。满纸殊乡泪，非冤不可哀。
四座列吾友，满园花照衣。一生知几度，后到拟先归。急管侵诸乐，严城送落晖。当欢莫离席，离席却欢稀。
自得曹溪法，诸经更不看。已降禅侣久，兼作帝师难。夜木侵檐黑，秋灯照雨寒。如何嫌有著，一念在林峦。
楚客抱离思，蜀琴留恨声。坐来新月上，听久觉秋生。夜静骚人语，天高别鹤鸣。因君兴一叹，竟夕意难平。
愁指萧关外，风沙入远程。马行初有迹，雨落竟无声。地理全归汉，天威不在兵。西京逢故老，暗喜复时平。
渐觉风沙暗，萧关欲到时。儿童能探火，妇女解缝旗。川少衔鱼鹭，林多带箭麋。暂来戎马地，不敢苦吟诗。
即是春风尽，仍沾夜雨归。明朝更来此，兼恐落花稀。
剪发兼成隐，将心更属文。无憀对豪客，不拜谒吾君。画壁惟泉石，经窗半典坟。归林幽鸟狎，乞食病僧分。默坐终清夜，凝思念碧云。相逢应未卜，余正走嚣氛。
鸡林君欲去，立册付星轺。越海程难计，征帆影自飘。望乡当落日，怀阙羡回潮。宿雾蒙青嶂，惊波荡碧霄。春生阳气早，天接祖州遥。愁约三年外，相迎上石桥。
一径春光里，扬鞭入翠微。风来花落帽，云过雨沾衣。谷鸟衔枝去，巴人负笈归。残阳更惆怅，前路客亭稀。
追琢他山石，方圆一勺深。抱真唯守墨，求用每虚心。波浪因文起，尘埃为废侵。凭君更研究，何啻直千金。
未会春风意，开君又落君。一年今烂熳，几日便缤纷。别艳那堪赏，馀香不忍闻。尊前恨无语，应解作朝云。
因乱与君别，相逢悲且惊。开襟魂自慰，拭泪眼空明。故国已无业，旧交多不生。如何又分袂，难话别离情。
自怜心计拙，欲语更悲辛。世乱僮欺主，年衰鬼弄人。镜中颜欲老，江上业长贫。不是刘公乐，何由变此身。
乱离寻故园，朝市不如村。恸哭翻无泪，颠狂觉少魂。诸侯贪割据，群盗恣并吞。为问登坛者，何年答汉恩。
每岁同辛苦，看人似有情。乱飞春得意，幽语夜闻声。整羽庄姜恨，回身汉后轻。豪家足金弹，不用污雕楹。
帝城深处寺，栖殿压秋江。红叶去寒树，碧峰来晓窗。烟霞生净土，苔藓上高幢。欲问吾师语，心猿不肯降。
世人多恃武，何者是真雄。欲灭黄巾贼，须凭黑槊公。指星忧国计，望气识天风。明日凌云上，期君第一功。
白云闲洞口，飞盖入岚光。好鸟共人语，异花迎客香。谷风闻鼓吹，苔石见文章。不是陪仙侣，无因访阮郎。
等闲三伏后，独卧此高丘。残暑炎于火，林风爽带秋。声名何要出，吟咏亦堪休。自许红尘外，云溪好漱流。
除却闲吟外，人间事事慵。更深成一句，月冷上孤峰。穷理多瞑目，含毫静倚松。终篇浑不寐，危坐到晨钟。
别后西风起，新蝉坐卧闻。秋天静如水，远岫碧侵云。雅饮纯和气，清吟冰雪文。想思重回首，梧叶下纷纷。
病来双树下，云脚上禅袍。频有琼瑶赠，空瞻雪月高。已知捐俗态，时许话风骚。衰疾未能起，相思徒自劳。
谁到山中语，雨馀风气秋。烟岚出涧底，瀑布落床头。至道亦非远，僻诗须苦求。千峰有嘉景，拄杖独巡游。
此地可求息，开门足野情。窗明雨初歇，日落风更清。苍藓槎根匝，碧烟水面生。玩奇心自乐，暑月听蝉声。
石砌蛩吟响，草堂人语稀。道孤思绝唱，年长渐知非。名利终成患，烟霞亦可依。高丘松盖古，闲地药苗肥。猿鸟啼嘉景，牛羊傍晚晖。幽栖还自得，清啸坐忘机。爱彼人深处，白云相伴归。
见说金台客，相逢秪论诗。坐来残暑退，吟许野僧知。自喜幽栖僻，唯惭道义亏。身闲偏好古，句冷不求奇。晦迹全无累，安贫自得宜。同人终念我，莲社有归期。
垂须长似发，七十色如黳。醉眼青天小，吟情太华低。千年松绕屋，半夜雨连溪。邛蜀路无限，往来琴独携。
高节谏垣客，白云居静坊。马饥餐落叶，鹤病晒残阳。野雾昏朝烛，溪笺惹御香。相招倚蒲壁，论句夜何长。
桂水净和天，南归似谪仙。系绦轻象笏，买布接蛮船。海气蒸鼙软，江风激箭偏。罢郎吟乱里，帝远岂知贤。
落叶溅吟身，会棋云外人。海枯搜不尽，天定著长新。月上分题遍，钟残布子匀。忘餐二绝境，取意铸陶钧。
四十五秋宵，月分千里毫。冷沈中岳短，光溢太行高。不寐清人眼，移栖湿鹤毛。露华台上别，吟望十年劳。
泉齐岭鸟飞，雨熟荔枝肥。南斗看应近，北人来恐稀。潮浮廉使宴，珠照岛僧归。幕下逢迁拜，何官着茜衣。
圭峰秋后叠，乱叶落寒墟。四五百竿竹，二三千卷书。云深猿拾栗，雨霁蚁缘蔬。只隔门前水，如同万里馀。
敲驴吟雪月，谪出国西门。行傍长江影，愁深汨水魂。筇携过竹寺，琴典在花村。饥拾山松子，谁知贾傅孙。
冲风仍蹑冻，提辔手频呵。得事应须早，愁人不在多。雪田平入塞，烟郭曲随河。翻忆江涛里，船中睡盖蓑。
中路行僧谒，邮亭话海涛。剑摇林狖落，旗闪岳禽高。苔长空州狱，花开梦省曹。濮阳流政化，一半布风骚。
瓶枕绕腰垂，出门何所之。毳衣沾雨重，棕笠看山欹。夜观入枯树，野眠逢断碑。邻房母泪下，相课别离词。
献策赴招携，行宫积翠西。挈囊秋卷重，转栈晚峰齐。踏月趋金阙，拂云看御题。飞鸣岂回顾，独鹤困江泥。
奉诏向军前，朱袍映雪鲜。河桥吹角冻，岳月卷旗圆。僧救焚经火，人修著钓船。六州安抚后，万户解衣眠。
海岳两无边，去来都偶然。齿因吟后冷，心向静中圆。虫网花间井，鸿鸣雨后天。叶书归旧寺，应附载钟船。
天柱暮相逢，吟思天柱峰。墨研青露月，茶吸白云钟。卧语身黏藓，行禅顶拂松。探玄为一决，明日去临邛。
此道背于时，携归一轴诗。树沈孤鸟远，风逆蹇驴迟。草入吟房坏，潮冲钓石移。恐伤欢觐意，半路摘愁髭。
行李一枝藤，云边晓扣冰。丹经如不谬，白发亦何能。浅井仙人镜，明珠海客灯。乃知真隐者，笑就汉廷徵。
诸方游几腊，五夏五峰销。越讲迎骑象，蕃斋忏射雕。冷筇和雪倚，朽栎带云烧。从此西林老，瞥然三万朝。
诗道世难通，归宁楚浪中。早程残岳月，夜泊隔淮钟。一镜随双鬓，全家老半峰。无成来往过，折尽谢亭松。
云明天岭高，刺郡辍仙曹。危栈窥猿顶，公庭埽鹤毛。出军青壁罅，话道白眉毫。远集歌谣客，州前泊几艘。
病卧四更后，愁闻报早衙。隔关沈水鸟，侵郭噪园鸦。吏瘦餐溪柏，身羸凭海槎。满朝吟五字，应不老烟霞。
山亦怀恩地，高禽尽下飞。吏穿霞片望，僧埽月棱归。省拜墀烟近，林居玉漏微。曾令驻锡话，聊用慰攀依。
川上值楼开，寒山四面来。竹吹人语远，峰碍鸟飞回。生死别离陌，朝昏云雨堆。谁知独立意，溅泪落莓苔。
散花留内殿，宫女梦谈禅。树杪开楼锁，云中认岳莲。溪声过长耳，筇节出羸肩。飞句相招宿，多逢有月天。
南归来取别，穷巷坐青苔。一盏薄醨酒，数枝零落梅。潮生楚驿闭，星在越楼开。明日望君处，前临风月台。
开门风雪顶，上彻困飞禽。猿戏青冥里，人行紫阁阴。腊泉冰下出，夜磬月中寻。尽欲居岩室，如何不住心。
云际众僧里，独攒眉似愁。护茶高夏腊，爱火老春秋。海浪南曾病，河冰北苦游。归来诸弟子，白遍后生头。
携文过水宿，拂席四廊尘。坠果敲楼瓦，高萤映鹤身。点灯吹叶火，谈佛悟山人。尽有栖霞志，好谋三教邻。
山兄望鹤信，山弟听乌占。养药同开鼎，休棋各枕奁。相逢九江底，共到五峰尖。愿许为三友，羞将白发挦。
四海通禅客，搜吟会草亭。撚髭孤烛白，闭目众山青。松挂敲冰杖，垆温注月瓶。独愁悬旧旆，笏冷立残星。
铜瓶涩泻水，出碛蹑莲层。猛虎降低鼠，盘雕望小蝇。通禅五天日，照祖几朝灯。短发归林白，何妨剃未能。
县对数峰云，官清主簿贫。听更池上鹤，伴值岳阳人。井锁煎茶水，厅关捣药尘。往来多屣步，同舍即诸邻。
北梦风吹断，江边处士亭。吟生万井月，见尽一天星。浪静鱼冲锁，窗高鹤听经。东西渺无际，世界半沧溟。
门摇枯苇影，落日共鸥归。园近鹿来熟，江寒人到稀。片云穿塔过，枯叶入城飞。翻怕宾鸿至，无才动礼闱。
江房无叶落，松影带山高。满寺中秋月，孤窗入夜涛。旧真悬石壁，衰发落铜刀。卧听晓耕者，与师知苦劳。
天寒高木静，一磬隔川闻。鼎水看山汲，台香埽雪焚。鹤归惟认刹，僧步不离云。石室开禅后，轮珠谢圣君。
蜀道波不竭，巢乌出浪痕。松阴盖巫峡，雨色彻荆门。宿寺青山尽，归林綵服翻。苦吟怀冻馁，为吊浩然魂。
谁寄湘南信，阴窗砚起津。烧痕碑入集，海角寺留真。楼憩长空鸟，钟惊半阙人。御沟圆月会，似在草堂身。
远近众心归，居然占翠微。展经猿识字，听法虎知非。泉注城池梦，霞生侍卫衣。玄机不可学，何似总无机。
禁院对生台，寻师到绿槐。寺高猿看讲，钟动鸟知斋。埽石月盈帚，滤泉花满筛。归来逢圣节，吟步上尧阶。
佛亦遇艰难，重兴叠废坛。偃松枝旧折，画竹粉新乾。开讲宫娃听，抛生禁鸟餐。钟声入帝梦，天竺化长安。
云州三万骑，南走疾飞鹰。回碛星低雁，孤城月伴僧。敲关通汉节，倾府守河冰。无处论边事，归溪夜结罾。
南朝献晋史，东蜀瞰巴楼。长栈怀宫树，疏峰露剑州。半空飞雪化，一道白云流。若次江边邑，宗诗为遍搜。
我重君能赋，君褒我解诗。三堂一拜遇，四海两心知。影挂僧挑烛，名传鹤拂碑。涪江吊孤冢，片月下峨嵋。
御沟临岸行，远岫见云生。松下度三伏，磬中销五更。雨淋经阁白，日闪剃刀明。海畔终须去，烧灯老国清。
何须凿井饮，门占古溪居。寂寞苔床卧，寒虚玉柄书。有期登白阁，又得赏红蕖。清浅蒲根水，时看鹭啄鱼。
开辟已来雪，为山长欠春。高遮辞碛雁，寒噤入川人。栈阁交冰柱，耕樵隔日轮。此中栖息者，不识两京尘。
前山不可望，暮色渐沉规。日转须弥北，蟾来渤海西。风铃乱僧语，霜蘖欠猿啼。阁外千家月，分明见里迷。
返照塔轮边，残霖滴几悬。夜寒吟病甚，秋健讲声圆。粟穗乾灯焰，苔根浊水泉。西峰埋藓石，秋月即师禅。
嘉陵雨色青，澹别酌参苓。到蜀高诸岳，窥天合四溟。书来应隔雪，梦觉已无星。若遇多吟友，何妨勘竺经。
华省支残俸，寒蔬办祭稀。安坟对白阁，买石折朱衣。蜀客弹琴哭，江鸥入宅飞。帆吹佳句远，不独遍王畿。
待车登叠嶂，经乱集鸰原。省坏兰终洁，台寒柏有根。县清江入峡，楼静雪连村。莫隐匡山社，机云受晋恩。
抱疾寒溪卧，因循草木青。相留开夏蜜，辞去见秋萤。朔雪痕侵雍，边烽焰照泾。烟沈陇山色，西望涕交零。
野色迷亭晓，龙墀待押班。带涎移海木，兼雪写湖山。月白吟床冷，河清直印闲。唐封三万里，人偃翠微间。
半锡探寒流，别师猿鹤洲。二三更后雨，四十字边秋。立塞吟霞石，敲鼙看雪楼。扶亲何处隐，惊梦入嵩丘。
苔砌塔阴浓，朝回尚叫蛬。粟徵山县欠，官转水曹重。灯照楼中雨，书求海上峰。诗家无骤显，一一古人踪。
曾伴元戎猎，寒来梦北军。闲身不计日，病鹤放归云。石上铺棋势，船中赌酒分。长言买天姥，高卧谢人群。
洛下因归去，关西忆二龙。笠漫河岸雪，衣着虢城钟。睡鸭浮寒水，樵人出远峰。贺当化闾俗，护取草堂松。
违拜旆旗前，松阴路半千。楼冲高雪会，驿闭乱云眠。榜挂临江省，名题赴宅筵。人求新蜀赋，应贵浣花笺。
贾生耽此寺，胜事入诗多。鹤宿星千树，僧归烧一坡。塔棱垂雪水，江色映茶锅。长久堪栖息，休言忆镜波。
窦岭吟招隐，新诗满集贤。白衫春絮暖，红纸夏云鲜。琴缠江丝细，棋分海石圆。因知醉公子，虚写世人传。
王屋峭难名，三刀梦四更。日升当地缺，星尽未天明。度雪云林湿，穿松角韵清。崔家开锦浪，忆着水窗声。
极南极北游，东汎复西流。行匝中华地，魂销四海秋。题诗在琼府，附舶出青州。不遇一公子，弹琴吊古丘。
晓起磬房前，真经诵百篇。漱流星入齿，照镜石差肩。静闭街西观，存思海上仙。闲听说五岳，穷遍一根莲。
从知东甸尉，铨注似恩除。带土移嵩朮，和泉送尹鱼。印床寒鹭宿，壁记醉僧书。堂下诸昆在，无妨候起居。
青门冢前别，道路武关西。有寺云连石，无僧叶满溪。河长随鸟尽，山远与人齐。觐省波涛县，寒窗响曙鸡。
极顶云兼冻，孤城露洗初。共辞嵩少雪，久绝贝多书。远照雁行细，寒条狖挂虚。分泉煎月色，忆就茗林居。
南北飞山雪，万片寄相思。东西曲流水，千声泻别离。巴猿学导引，陇鸟解吟诗。翻羡家林赏，世人那得知。
南山入谷游，去彻山南州。下马云未尽，听猿星正稠。印茶泉绕石，封国角吹楼。远宦有何兴，贫兄无计留。
竹房开处峭，迥挂半山灯。石磬敲来穴，不知何代僧。讲归双袖雪，禅起一盂冰。唯说黄桑屐，当时着秣陵。
郡清官舍冷，枕席溅山泉。药气来人外，灯光到鹤边。梦秦书印斗，思越画渔船。掷笏南归去，波涛路几千。
朝行丧名节，岳色惨天风。待漏秋吟断，焚香夜直空。骨寒依垄草，家尽逐边鸿。一吊知音后，归来碎峄桐。
山顶绝茅居，云泉绕枕虚。烧移僧影瘦，风展鹭行疏。卷箔清江月，敲松紫阁书。由来簪组贵，不信教猿锄。
定里无烦热，吟中达性情。入林逢客话，上塔接僧行。八水皆知味，诸翁尽得名。常论冰井近，莫便厌浮生。
忽闻清演病，可料苦吟身。不见近诗久，徒言华发新。别来山已破，住处月为邻。几绕庭前树，于今四十春。
移居入村宇，树阙见城隍。云水虽堪画，恩私不可忘。猿涎滴鹤氅，麈尾拂僧床。弃逐随樵牧，何由报稻粱。
歌乐听常稀，茅亭静掩扉。槎来垂钓次，月落问安归。远客传烧研，幽禽看衲衣。眼前无俗事，松雨蜀山辉。
未老鬓毛焦，心归向石桥。指霞辞二纪，吟雪遇三朝。连席频登相，分廊尚祝尧。回眸旧行侣，免使负嵩樵。
一第人皆得，先生岂不销。位卑终蜀士，诗绝占唐朝。旅葬新坟小，魂归故国遥。我来因奠洒，立石用为标。
九十日秋色，今秋已半分。孤光吞列宿，四面绝微云。众木排疏影，寒流叠细纹。遥遥望丹桂，心绪更纷纷。
夜水笔前澄，时推外学能。书成百个字，庭转几遭灯。寄墨大坛吏，分笺蜀国僧。为题江寺塔，牌挂入云层。
若非神助笔，砚水恐藏龙。研尽一寸墨，埽成千仞峰。壁根堆乱石，床罅插枯松。岳麓穿因鼠，湘江绽为蛬。挂衣岚气湿，梦枕浪头舂。只为少颜色，时人著意慵。
小槛明高雪，幽人斗智棋。日斜抛作劫，月午蹙成迟。倚杖湘僧算，翘松野鹤窥。侧楸敲醒睡，片石夹吟诗。雨点奁中渍，灯花局上吹。秋涛寒竹寺，此兴谢公知。
溪边山一色，水拥竹千竿。鸟触翠微湿，人居酷暑寒。风摇瓶影碎，沙陷履痕端。爽极青崖树，平流绿峡滩。闲来披衲数，涨后卷经看。三境通禅寂，嚣尘染著难。
苔染马蹄青，何曾似在城。不于僧院宿，多傍御沟行。隐岫侵巴叠，租田带渭平。肩囊寻省寺，袖轴遍公卿。梦入连涛郡，书来积雪营。泪随边雁堕，魂逐夜蝉惊。发愤巡江塔，无眠数县更。玄都一病客，兴善几回莺。贡艺披沙细，酬恩戴岳轻。心期公子念，滴酒在雕楹。
关内平田窄，东西截杳冥。雨侵诸县黑，云破九门青。暂看犹无暇，长栖信有灵。古苔秋渍斗，积雾夜昏萤。怒恐撞天漏，深疑隐地形。盘根连北岳，转影落南溟。穷穴何山出，遮蛮上国宁。残阳高照蜀，败叶远浮泾。斸竹烟岚冻，偷湫雨雹腥。闲房僧灌顶，浴涧鹤遗翎。梯滑危缘索，云深静唱经。放泉惊鹿睡，闻磬得人醒。踏著神仙宅，敲开洞府扃。棋残秦士局，字缺晋公铭。一谷势当午，孤峰耸起丁。远平丹凤阙，冷射五侯厅。万丈冰声折，千寻树影停。望中仙岛动，行处月轮馨。叠石移临砌，研胶泼上屏。明时献君寿，不假老人星。
九级耸莲宫，晴登袖拂虹。房廊窥井底，世界出笼中。照牖三山火，吹铃八极风。细闻槎客语，遥辨海鱼冲。禁静声连北，江寒影在东。谒师开秘锁，尘日闭虚空。
寄掩白云司，蜀都高卧时。邻僧照寒竹，宿鸟动秋池。帝诵嘉莲表，人吟宝剑诗。石渠流月断，画角截江吹。闲出黄金勒，前飞白鹭鹚。公心外国说，重望两朝推。静藓斜圭影，孤窗响锡枝。兴幽松雪见，心苦砚冰知。缘杖虫声切，过门马足迟。漏残终卷读，日下大名垂。平碛容雕上，仙山许狖窥。数联金口出，死免愧丘为。
险倚石屏风，秋涛梦越中。前朝吟会散，故国讲流终。北地闻巴狖，南山见碛鸿。楼高惊雨阔，木落觉城空。兔满期姚监，蝉稀别楚公。净瓶光照客，拄杖朽生虫。平地塔千尺，半空灯一笼。祝尧谈几句，旋泻海涛东。
御札轸西陲，龙州出牧时。度关云作雪，挂栈水成澌。剑淬号猿岸，弓悬宿鹤枝。江灯混星斗，山木乱枪旗。锁库休秤药，开楼又见诗。无心陪宴集，吟苦忆京师。
东门罢相郡，此拜动京华。落日开宵印，初灯见早麻。鹤身红旆拂，仙掌白云遮。塞色侵三县，河声聒两衙。松根醒客酒，莲座隐僧家。一道帆飞直，中筵岳影斜。书名寻雪石，澄鼎露金沙。锁合眠关吏，杯寒啄庙鸦。分台话嵩洛，赛雨恋烟霞。树谷期招隐，吟诗煮柏茶。
晚亚古城门，凭高黯客魂。塞侵秦旧国，河浸汉荒村。客路飏书烬，人家带水痕。猎频虚冢穴，耕苦露松根。墙外峰黏汉，冰中日晃原。断碑移作砌，广第灌成园。北马疑眠碛，南人忆钓湓。桥闲野鹿过，街静禁鸦翻。滩鼓城隍动，云冲太白昏。标衣多吕裔，荷锸或刘孙。吊问难知主，登攀强滴樽。不能扶壮势，冠剑惜乾坤。
师资怀剑外，徒步管街东。九里山横烧，三条木落风。古池曾看鹤，新塔未吟虫。夜久龙髯冷，年多麈尾空。心宗本无碍，问学岂难同。
龙池清禁里，芳草傍池春。旋长方遮岸，全生不染尘。和风轻动色，湛露静流津。浅得承天步，深疑绕御轮。鱼寻倒影没，花带湿光新。肯学长河畔，绵绵思远人。
月去檐三尺，川云入寺楼。灵山顿离众，列宿不多稠。篆字焚初缺，翻经诵若流。窗闲二江冷，帘卷半空秋。诏散松梢别，棋终竹节收。静增双阙念，高并五翁游。鹤梦生红日，云闲锁梓州。望空工部眼，搔乱广文头。石室僧调马，银河客问牛。晓楼归下界，大地一浮沤。
全蜀拜扬州，征东辍武侯。直来万里月，旁到五峰秋。幢冷遮高雪，旗闲卓乱流。谢朝明主喜，登省旧寮愁。隔海城通舶，连河市响楼。千官倚元老，虚梦法云游。
迢迢来极塞，连阙谓风吹。禅客呵金锡，征人擘冻旗。细填虫穴满，重压鹤巢欹。有影晴飘野，无声夜落池。正繁秦甸暖，渐厚楚宫饥。冻挹分泉涩，光凝二阁痴。踏遗兰署迹，听起石门思。用表丰年瑞，无令埽玉墀。
帝梦求良弼，生申属圣明。青云县器业，白日贯忠贞。霭霭随春动，忻忻共物荣。静宜浮竞息，坐觉好风生。万国闻应跃，千门望尽倾。瑞含杨柳色，气变管弦声。百辟寻知度，三阶正有程。鲁儒规蕴藉，周诰美和平。碧水遗幽抱，朱丝寄远情。风流秦印绶，仪表汉公卿。忠谠期登用，回邪自震惊。云开长剑倚，路绝一峰横。九野方无事，沧溟本不争。国将身共计，心与众为城。早晚中条下，红尘一顾清。南潭容伴鹤，西笑忽迁莺。折树恩难报，怀仁命甚轻。二年犹困辱，百口望经营。未在英侯选，空劳短羽征。知音初相国，从此免长鸣。
宠饯西门外，双旌出汉陵。未辞金殿日，已梦雪山灯。地远终峰尽，天寒朔气凝。新年行已到，旧典听难胜。吏扫盘雕影，人遮散马乘。移军驼驮角，下塞掾河冰。猎近昆崙兽，吟招碛石僧。重输右藏实，方见左车能。兵聚边风急，城宽夜月澄。连营烟火岭，望诏几回登。
半空飞下水，势去响如雷。静彻啼猿寺，高凌坐客台。耳同经剑阁，身若到天台。溅树吹成冻，凌祠触作灰。深中试楖栗，浅处落莓苔。半夜重城闭，潺湲枕上来。
深岩贫复病，榜到见君名。贫病浑如失，山川顿觉清。一春新酒兴，四海旧诗声。日使能吟者，西来步步轻。
还如费冠卿，向此振高名。肯羡鱼须美，长誇鹤氅轻。理琴寒指倦，试药黑髭生。时泰难云卧，随看急诏行。
浩渺注横流，千潭合万湫。半洪侵楚翼，一汊属吴头。动轴当新霁，漫空正仲秋。势翻荆口迮，声拥岳阳浮。远脉滋衡岳，微凉散橘州。星辰连影动，风翠逐隅收。渐落分行雁，旋添趁伴舟。升腾人莫测，安稳路何忧。气与尘中别，言堪象外搜。此身如粗了，来把一竿休。
飞骑经巴栈，鸿恩及夏台。将从天上去，人自日边来。此处金门远，何时玉辇回。早平关右贼，莫待诏书催。
善高天外远，方丈海中遥。自有山神护，应无劫火烧。坏文侵古壁，飞剑出寒霄。何似苍苍色，严妆十七朝。
甚矣频频醉，神昏体亦虚。肺伤徒问药，发落不盈梳。恋寝嫌明室，修生愧道书。西峰老僧语，相劝合何如。
家山归未得，又是看春过。老觉光阴速，闲悲世路多。风和吹岸柳，雪尽见庭莎。欲向东溪醉，狂眠一放歌。
身闲赢得出，天气渐暄和。蜀马登山稳，南朝古寺多。早花微弄色，新酒欲生波。从此唯行乐，闲愁奈我何。
最有杏花繁，枝枝若手抟。须知一春促，莫厌百回看。鸟啭风潜息，蜂迟露未乾。可容排饮否，兼折赠头冠。
才得归闲去，还教病卧频。无由全胜意，终是负青春。绿柳渐拂地，黄莺如唤人。方为医者劝，断酒已经旬。
自为专房甚，匆匆有所伤。当时心已悔，彻夜手犹香。恨枕堆云髻，啼襟揾月黄。起来犹忍恶，剪破绣鸳鸯。
期君速行乐，不要旋还家。永日虽无雨，东风自落花。诗毫黏酒淡，歌袖向人斜。薄暮忘归路，垂杨噪乱鸦。
莫倦寻春去，都无百日游。更堪正月过，已是一分休。泉暖声才出，云寒势未收。晚来重作雪，翻为杏花愁。
白发今如此，红芳莫更催。预愁多日谢，翻怕十分开。点滴无时雨，荒凉满地苔。闲阶一杯酒，惟待故人来。
愁见清明后，纷纷盖地红。惜看难过日，自落不因风。蝶散馀香在，莺啼半树空。堪悲一尊酒，从此似西东。
每爱江城里，青春向尽时。一回新雨歇，是处好风吹。破石黏虫网，高楼扑酒旗。遥知陶令宅，五树正离披。
相见未逾月，堪悲远别离。非君谁顾我，万里又南之。雨逼清明日，花阴杜宇时。愁看挂帆处，鸥鸟共迟迟。
携酒复携觞，朝朝一似忙。马谙频到路，僧借旧眠床。道胜他图薄，身闲白日长。扁舟动归思，高处见沧浪。
常钦赵夫子，远作五侯宾。见面到今日，操心如古人。醉同华席少，吟访野僧频。寂寂长河畔，荒斋与庙邻。
火急召亲宾，欢游莫厌频。日长徒似岁，花过即非春。晚雨来何定，东风自不匀。须知三个月，不是负芳晨。
多谢空门客，时时出草堂。从容非有约，淡薄不相忘。池映春篁老，檐垂夏果香。西峰正清霁，自与拂吟床。
尝忆曹溪子，龛居面碧嵩。杉松新夏后，雨雹夜禅中。道匪因经悟，心能向物空。秋来得音信，又在剡山东。
秋光虽即好，客思转悠哉。去国身将老，流年雁又来。叶红堆晚径，菊冷藉空罍。不得师相访，难将道自开。
莫道无幽致，常来到日西。地虽当北阙，天与设东溪。疏苇寒多折，惊凫去不齐。坐中皆作者，长爱觅分题。
水木绕吾庐，搴帘晚槛虚。衰条寒露鹊，幽果落惊鱼。爱酒贫还甚，趋时老更疏。乖慵自有素，不是忽簪裾。
小园吾所好，栽植忘劳形。晚果经秋赤，寒蔬近社青。竹萝荒引蔓，土井浅生萍。更欲从人劝，凭高置草亭。
石窗灯欲尽，松槛月还明。就枕浑无睡，披衣却出行。岩高泉乱滴，林动鸟时惊。倏忽山钟曙，喧喧仆马声。
窗外皆连水，杉松欲作林。自怜趋竞地，独有爱闲心。素壁题看遍，危冠醉不簪。江僧暮相访，帘卷见秋岑。
长安驱驰地，贵贱共悠悠。白日谁相促，劳生自不休。凤翔双阙晓，蝉噪六街秋。独有南宫客，时来话钓舟。
碌碌但随群，蒿兰任不分。未尝矜有道，求遇向吾君。逸驾秋寻寺，长歌醉望云。高斋纸屏古，尘暗北山文。
落叶满山州，闲眠病未瘳。窗阴连竹枕，药气染茶瓯。路匪人遮去，官须自觅休。焉宜更羸老，扶杖作公侯。
南望庐陵郡，山连五岭长。吾君怜远俗，从事辍名郎。移户多无土，春蚕不满筐。惟应劳赞画，溪峒况彊梁。
鹤立瘦棱棱，髭长白似银。衣冠皆古制，气貌异常人。听雪添诗思，看山滞酒巡。西峰重归路，唯许野僧亲。
雨雪正霏霏，令人不忆归。地炉僧坐暖，山蘖火声肥。隔纸烘茶蕊，移铛剥芋衣。知君在霄汉，此兴得还稀。
郢客相寻夜，荒庭雪洒篙。虚堂看向曙，吟坐共忘劳。溪冻声全减，灯寒焰不高。他人莫相笑，未易会吾曹。
长爱田家事，时时欲一过。垣篱皆树槿，厅院亦堆禾。病果因风落，寒蔬向日多。遥闻数声笛，牛晚下前坡。
休粮知几载，脸色似桃红。半醉离城去，单衣行雪中。水声茅洞晓，云影石房空。莫学秦时客，音书便不通。
司空犹不作，那敢作司徒。幸有山翁号，如何不见呼。
袅袅薰风软，娟娟湛露光。参差仙子仗，迤逦羽林枪。迥去侵花地，斜来破藓墙。箨乾犹抱翠，粉腻若涂装。径曲茎难数，阴疏叶未长。懒嫌吟客倚，甘畏夏虫伤。映水如争立，当轩自著行。北庭尊酒兴，还为此君狂。
羽翼势虽微，云霄亦可期。飞翻自有路，鸿鹄莫相嗤。待侣临书幌，寻泥傍藻池。冲人穿柳径，捕蝶绕花枝。广厦来应遍，深宫去不疑。雕梁声上下，烟浦影参差。旧地人潜换，新巢雀谩窥。双双暮归处，疏雨满江湄。
漠漠微霜夕，翩翩出渚鸿。清声流迥野，高韵入寥空。旧质经寒塞，残音响远风。萦云犹类网，避月尚疑弓。弱羽虽能振，丹霄竟未通。欲知多怨思，听取暮烟中。
青帝使和气，吹嘘万国中。发生宁有异，先后自难同。辇草不消力，岩花应费功。年年三十骑，飘入玉蟾宫。
多负悬弧礼，危时隐薜萝。有心明俎豆，无力执干戈。壮士难移节，贞松不改柯。缨尘徒自满，欲濯待清波。
白兔轮当午，儒家业敢慵。竹轩吟未已，锦帐梦应重。落笔思成虎，悬梭待化龙。景清神自爽，风递远楼钟。
古帝修文德，蛮夷莫敢侵。不知桃李貌，能转虎狼心。日暮边风急，程遥碛雪深。千秋青冢骨，留怨在胡琴。
寥廓秋云薄，空庭月影微。树寒栖鸟密，砌冷夜蛩稀。晓鼓军容肃，疏钟客梦归。吟馀何所忆，圣主尚宵衣。
利名心未已，离别恨难休。为个文儒业，致多岐路愁。数花篱菊晚，片叶井梧秋。又决出门计，一尊期少留。
戍楼鸣画角，寒露滴金枪。细引云成阵，高催雁著行。唤回边将梦，吹薄晓蟾光。未遂终军志，何劳思故乡。
忽忆金兰友，携琴去自由。远寻寒涧碧，深入乱山秋。见后却无语，别来长独愁。幸逢三五夕，露坐对冥搜。
遥知无事日，静对五峰秋。鸟隔寒烟语，泉和夕照流。凭栏疏磬尽，瞑目远云收。几句出人意，风高白雪浮。
无家身自在，时得到莲宫。秋觉暑衣薄，老知尘世空。幽情怜水石，野性任萍蓬。是处堪闲坐，与僧行止同。
行亏何必富，节在不妨贫。易得笑言友，难逢终始人。松篁贞管鲍，桃李艳张陈。少见岁寒后，免为霜雪尘。
木叶乱飞尽，故人犹未还。心虽游紫阙，时合在青山。近寺僧邻静，临池鹤对闲。兵戈如未息，名位莫相关。
草堂书一架，苔径竹千竿。难世投谁是，清贫且自安。邻居皆学稼，客至亦无官。焦尾何人听，凉宵对月弹。
风细酒初醒，凭栏别有情。蝉稀秋树瘦，雨尽晚云轻。旅鬓一丝出，乡心寸火生。子牟魂欲断，何日是升平。
檐静燕雏语，窗虚蟾影过。时情因客老，归梦入秋多。蔽日群山雾，滔天四海波。吾皇思壮士，谁应大风歌。
细雨妆行色，霏霏入户来。须知相识喜，却是别愁媒。白刃方盈国，黄金不上台。俱为邹鲁士，何处免尘埃。
闲卧云岩稳，攀缘笑戏猱。静于诸境静，高却众山高。至理无言了，浮生一梦劳。清风朝复暮，四海自波涛。
闲居无胜事，公干卧来心。门静秋风晚，人稀古巷深。花疏篱菊色，叶减井梧阴。赖有斯文在，时时得强寻。
荣枯虽在目，名利不关身。高出城隍寺，野为云鹤邻。松声寒后远，潭色雨馀新。岂住空空里，空空亦是尘。
永日连清夜，因君识躁君。竹扉难掩月，岩树易延云。曙鸟枕前起，寒泉梦里闻。又须随计吏，鸡鹤迥然分。
瘦倚青竹杖，炉峰指欲归。霜黏行日屦，风暖到时衣。凭槛云还在，攀松鹤不飞。何曾有别恨，杨柳自依依。
滔滔皆鲁客，难得是心知。到寺多同步，游山未失期。云低春雨后，风细暮钟时。忽别垂杨岸，遥遥望所之。
玄发难姑息，青云有路岐。莫言多事日，虚掷少年时。松色雪中出，人情难后知。圣朝公道在，中鹄勿差池。
怪来忘禄位，习学近潇湘。见处云山好，吟中岁月长。花光笼晚雨，树映浸寒塘。几日凭栏望，归心自不忙。
语玄人不到，星汉在灵空。若使无良遇，虚言有至公。月明千峤雪，滩急五更风。此际苦吟力，分将造化功。
掺袂向春风，何时约再逢。若教相见密，肯恨别离重。芳草渔家路，残阳水寺钟。落帆当此处，吟兴不应慵。
默坐非关闷，凝情秪在诗。庭闲花落后，山静月明时。荅客言多简，寻僧步稍迟。既同和氏璧，终有玉人知。
瘦马倦行役，斜阳劝著鞭。野桥寒树亚，山店暮云连。退鹢风虽急，攀龙志已坚。路人休莫笑，百里有时贤。
斜阳山雨外，秋色思无穷。柳叶飘乾翠，枫枝撼碎红。鬓毛看似雪，生计尚如蓬。不及樵童乐，蒹葭一笛风。
露惊松上鹤，晓色动扶桑。碧浪催人老，红轮照物忙。世情随日变，利路与天长。好驾觥船去，陶陶入醉乡。
交情应不变，何事久离群。圆月思同步，寒泉忆共闻。雪霜松色在，风雨雁行分。每见人来说，窗前改旧文。
潇湘无事后，征棹复呕哑。高岫留斜照，归鸿背落霞。鱼残沙岸草，蝶寄洑流槎。共说干戈苦，汀洲减钓家。
檐有烟岚色，地多松竹风。自言离乱后，不到鼓鼙中。径柳拂云绿，山樱带雪红。南边青嶂下，时见采芝翁。
虽无先圣耳，异代得闻昭。怪石难为古，奇花不敢妖。调高非郢雪，思静碍箕瓢。未可重吟过，云山兴转饶。
晴岚凝片碧，知在此中禅。见面定何日，无书已一年。高秋关静梦，良夜入新篇。仰德心如是，清风不我传。
淅淅梦初惊，幽窗枕簟清。更无人共听，秪有月空明。急想穿岩曲，低应过石平。欲将琴强写，不是自然声。
蹑屐扣柴关，因成尽日闲。独听黄鸟语，深似白云间。萍沼宽于井，莎城绿当山。前期招我作，此景得吟还。
天畏斯文坠，凭君助素风。意深皆可补，句逸不因功。暮替云愁远，秋惊月占空。寄家当瀑布，时得笑言同。
共讶高楼望，匡庐色已空。白云横野阔，遮岳与天同。数点雨入酒，满襟香在风。远江吟得出，方下郡斋东。
江徼多佳景，秋吟兴未穷。送来松槛雨，半是蓼花风。浪猛惊翘鹭，烟昏叫断鸿。不知今夜客，几处卧鸣篷。
归岫香炉碧，行吟步益迟。诸侯师不得，樵客偶相随。思旧江云断，谈玄岳月移。秪应张野辈，异代作心知。
客引擎茶看，离披晒锦红。不缘开净域，争忍负春风。小片当吟落，清香入定空。何人来此植，应固恼休公。
雪中敲竹户，袖出岳僧诗。语尽景皆活，吟阑角独吹。意如将俗背，业必少人知。共约冰销日，云边访所思。
天涯行欲遍，此夜故人情。乡国别来久，干戈还未平。灯残偏有焰，雪甚却无声。多少新闻见，应须语到明。
少见南人识，识来嗟复惊。始知春有色，不信尔无情。恐是天地媚，暂随云雨生。缘何绝尤物，更可比妍明。
四时为第一，一岁一重来。好景应难胜，馀花虚自开。相思九个月，得信数枝梅。不向东门送，还成负酒杯。
天骄频犯塞，铁骑又征西。臣节轻乡土，雄心生鼓鼙。地寒花不艳，沙远日难低。渐喜秋弓健，雕翻白草齐。
檐滴春膏绝，凭栏晚吹生。良朋在何处，高树忽流莺。游寺期应定，寻芳步已轻。新诗吟未稳，迟日又西倾。
丈室掩孤灯，更深霰雹增。相看云梦客，共忆祝融僧。语合茶忘味，吟欹卷有棱。楚南山水秀，行止岂无凭。
拾得移时看，重思造化功。如何飘丽景，不似遇春风。满地馀香在，繁枝一夜空。秪应公子见，先忆坠楼红。
昔年江上别，初入乱离中。我住匡山北，君之少室东。信来经险道，诗半忆皇风。何事犹高卧，岩边梦未通。
门柳不连野，乍闻为早蝉。游人无定处，入耳更应先。暂默斜阳雨，重吟远岸烟。前年湘竹里，风激绕离筵。
白衣经乱世，相遇一开颜。得句禅思外，论交野步间。举朝无旧识，入眼秪青山。几度斜阳寺，访君还独还。
芳草比君子，诗人情有由。秪应怜雅态，未必解忘忧。积雨莎庭小，微风藓砌幽。莫言开太晚，犹胜菊花秋。
几年风雨迹，叠在石孱颜。生处景长静，看来情尽闲。吟亭侵坏壁，药院掩空关。每忆东行径，移筇独自还。
春雨有五色，洒来花旋成。欲留池上景，别染草中英。画出看还欠，蓪为插未轻。王孙多好事，携酒寄吟倾。
有路有西东，天涯自恨同。却须深酌酒，况不比飘蓬。帆冒新秋雨，鼓传微浪风。闰牵寒气早，何浦值宾鸿。
散漫阴风里，天涯不可收。压松犹未得，扑石暂能留。阁静萦吟思，途长拂旅愁。崆峒山北面，早想玉成丘。
禅客闻犹苦，是声应是啼。自然无稳梦，何必到巴溪。疏雨洒不歇，回风吹暂低。此宵秋欲半，山在二林西。
嫩绿与老碧，森然庭砌中。坐销三伏景，吟起数竿风。叶影重还密，梢声远或通。更期春共看，桃映小花红。
家国三千里，中宵算去程。困才成蝶梦，行不待鸡鸣。马首摇残月，鸦群起古城。发来经几堠，村寺远钟声。
朝作青云士，暮为玄夜人。风灯无定度，露薤亦逡巡。乘马惊新冢，书帷摆旧尘。秪应从此去，何处福生民。
先贤忧民诈，观迹成纲纪。自有书契来，争及结绳理。
良工指君疑，真玉却非玉。寄言怀宝人，不须伤手足。
携手春复春，未尝渐离别。夭夭风前花，纤纤日中雪。不敢怨于天，唯惊添岁月。不敢怨于君，秪怕芳菲歇。芳菲若长然，君恩应不绝。
菊华寒露浓，兰愁晓霜重。指佞不长生，蒲萐今无种。安如植丛篁，他年待栖凤。大则化龙骑，小可钓璜用。留烟伴独醒，回阴冷闲梦。何妨积雪凌，但为清风动。乃知子猷心，不与常人共。
高人好自然，移得它山碧。不磨如版平，大巧非因力。古藓小青钱，尘中看野色。冷倚砌花春，静伴疏篁直。山僧若转头，如逢旧相识。
六出凝阴气，同云指上天。结时风乍急，集处霰长先。草穗翘祥燕，陂桩吐白莲。犬狂南陌上，竹醉小池前。樵径花黏履，渔舟玉帖舷。阵经旸谷薄，势想朔方偏。楼面光摇锡，篱头晓列钱。石苔青鹿卧，殿网素蛾穿。嘶马应思塞，蹲乌似为燕。童痴为兽捏，僧爱用茶煎。念物希周穆，含毫愧惠连。吟阑馀兴逸，还忆剡溪船。
非岳不言岳，此山通岳言。高人居乱世，几处满前轩。秀作神仙宅，灵为风雨根。馀阴铺楚甸，一柱表吴门。静得八公侣，雄临九子尊。对犹青熨眼，到必冷凝魂。势受重湖让，形难七泽吞。黑岩藏昼电，紫雾泛朝暾。莲堕宁唯华，玉焚堪小昆。倒松微发罅，飞瀑远成痕。叠见云容衬，棱收雪气昏。裁诗曾困谢，作赋偶无孙。流碍星光撇，惊冲雁阵翻。峰奇寒倚剑，泉曲旋如盆。草短分雏雉，林明露掷猿。秋枫红叶散，春石谷雷奔。月好虎溪路，烟深栗里源。醉吟长易醒，梦去亦销烦。有觉南方重，无疑厚地掀。轻扬闻旧俗，端用镇元元。
东风吹暖雨，润下不能休。古道云横白，移时客共愁。绿沈莎似藻，红泛叶为舟。忽起江湖兴，疑邻畎浍流。此时无胜会，何处滞奇游？阵急如酣战，点粗成乱沤。竹因添洒落，松得长飕飗。花惨闲庭晚，兰深曲径幽。丝牵汀鸟足，线挂岳猿头。天地昏同醉，寰区浩欲浮。柳眉低带泣，蒲剑锐初抽。石燕翻空重，虫罗缀滴稠。荷倾蛟泪尽，岩拆电鞭收。岂直望尧喜，却怀微禹忧。树滋堪采菌，矶没懒垂钩。腥觉闻龙气，寒宜拥豹裘。名膏那作沴，思稔必通侯。蚌鹬徒喧竞，笙歌罢献酬。山川藏秀媚，草木逞调柔。极目非吾意，行吟独下楼。
密雪分天路，群才坐粉廊。霭空迷昼景，临宇借寒光。似暖花消地，无声玉满堂。洒池偏误曲，留砚忽因方。几处曹风比，何人谢赋长。春晖早相照，莫滞九衢芳。
长安朔风起，穷巷掩双扉。新岁明朝是，故乡何路归。鬓丝饶镜色，隙雪夺灯辉。却羡秦州雁，逢春尽北飞。
松萝深处住，闲野不生愁。鸟语烟岚静，水声门户秋。花间归洞路，山下钓鱼舟。沐浴圣王化，自怜丝满头。
帝里高人宅，苍苔绕径深。卷帘山入户，摘果鸟移林。石沼养龟水，月台留客琴。生涯一樽酒，名利不关心。
走却坐禅客，移将不动尊。世间颠倒事，八万四千门。
欲上祝融峰，先登古石桥。凿开巇崄处，取路到丹霄。
破落三间屋，萧条一旅人。不知负何事，生死厄于陈。
和气来无象，物情还暗新。乾坤一夕雨，草木万方春。染水烟光媚，催花鸟语频。高台旷望处，歌咏属诗人。
青春终日雨，公子莫思晴。任阻西园会，且观南亩耕。最怜滋垄麦，不恨湿林莺。父老应相贺，丰年兆已成。
仙坛遗迹在，苔合落花明。绛节何年返，白云终日生。旋新芳草色，依旧偃松声。欲问希夷事，音尘隔上清。
鹤氅换朝服，逍遥云水乡。有时乘一叶，载酒入三湘。尘梦年来息，诗魔老亦狂。莼羹与鲈鲙，秋兴最宜长。
幽人栖息处，一到涤尘心。藓色花阴阔，棋声竹径深。篱根眠野鹿，池面戏江禽。多谢相留宿，开樽拂素琴。
岳寺栖瓶锡，常人亲亦难。病披青衲重，晚剃白髭寒。烘壁茶烟暗，填沟木叶乾。昔年皆礼谒，频到碧云端。
其谁肯见寻，冷淡少知音。尘土侵闲榻，烟波隔故林。竹风醒晚醉，窗月伴秋吟。道在唯求己，明时岂陆沈。
闲思王道者，逸格世难群。何处眠青嶂，从来爱白云。酒沽应独醉，药熟许谁分。正作趋名计，如何得见君。
长忆衔杯处，酕醄尚未阑。江南正烟雨，楼上恰春寒。好树藏莺密，平芜彻野宽。如今无处觅，音信隔波澜。
暂别庙堂上，雄藩去豁情。秋风生雁渚，晚雾湿龙旌。吟里过侯服，梦中归帝城。下车军庶乐，千里月华清。
阖闾兴霸日，繁盛复风流。歌舞一场梦，烟波千古愁。樵人归野径，渔笛起扁舟。触目牵伤感，将行又驻留。
苏台踪迹在，旷望向江滨。往事谁堪问，连空草自春。花疑西子脸，涛想伍胥神。吟尽情难尽，斜阳照路尘。
茅舍何寥落，门庭长绿芜。贫来卖书剑，病起忆江湖。对枕暮山碧，伴吟凉月孤。前贤多晚达，莫叹有霜须。
干禄趋名者，迢迢别故林。春风短亭路，芳草异乡心。雨过江山出，莺啼村落深。未知将雅道，何处谢知音。
咫尺风骚客，难谐面继酬。相思对烟雨，一雁下汀洲。花影谁家坞，笛声何处楼？支筇朗吟罢，搔首独迟留。
庐山多胜景，偏称二君游。松径苍苔合，花阴碧涧流。倾壶同坐石，搜句共登楼。莫学天台客，逢山即驻留。
闲吟游古观，静虑想神仙。上景非难度，阴功不易全。醮坛松作盖，丹井藓成钱。浩浩红尘里，谁来叩自然。
每病风骚路，荒凉人莫游。惟君还似我，成癖未能休。舍寐缘孤月，忘形为九秋。垂名如不朽，那恨雪生头。
一宿山前店，旅情安可穷。猿声乡梦后，月影竹窗中。南楚征途阔，东吴旧业空。虎溪莲社客，应笑此飘蓬。
春残杜宇愁，越客思悠悠。雨歇孤村里，花飞远水头。微风声渐咽，高树血应流。因此频回首，家山隔几州。
丹墀朝退后，静院即冥搜。尽日捲帘坐，前峰当槛秋。烹茶留野客，展画看沧洲。见说东林夜，寻常秉烛游。
忽起寻师兴，穿云不觉劳。相留看山雪，尽日论风骚。竹影摇禅榻，茶烟上毳袍。梦魂曾去否，旧国阻波涛。
岸春芳草合，几处思缠绵。向暮江蓠雨，初晴杜若烟。静宜幽鹭立，远称碧波连。送别王孙处，萋萋南浦边。
策杖寻幽客，相携入竹扃。野云生晚砌，病鹤立秋庭。茶美睡心爽，琴清尘虑醒。轮蹄应少到，门巷草青青。
孤舟相忆久，何处倍关情。野渡帆初落，秋风蝉一声。江浮残照阔，云散乱山横。渐去湓城远，那堪新月生。
烟冷暮江滨，高歌散诞身。移舟过蓼岸，待月正丝纶。亦与樵翁约，同游酒市春。白头云水上，不识独醒人。
道德吾君重，含贞本去华。因知鍊神骨，何必在烟霞。棋散庭花落，诗成海月斜。瀛洲旧仙侣，应许寄丹砂。
读书与磨剑，旦夕但忘疲。傥若功名立，那愁变化迟。尘从侵砚席，苔任满庭墀。明代搜扬切，升沈莫问龟。
酒醒江亭客，缠绵恨别离。笙歌筵散后，风月夜长时。耿耿看灯暗，悠悠结梦迟。若无骚雅分，何计达相思。
仙乡景已清，仙子启琴声。秋月空山寂，淳风一夜生。莎间虫罢响，松顶鹤初惊。因感浮华世，谁怜太古情。
信断关河远，相思秋夜深。砌蛩声咽咽，檐月影沈沈。未遂青云志，那堪素发侵。吟馀成不寐，彻曙四邻砧。
竹林已萧索，客思正如雠。旧业吴江外，新蝉楚驿头。遥天疏雨过，列岫乱云收。今夕谁家宿，孤吟月色秋。
性拙才非逸，同心友亦稀。风昏秋病眼，霜湿夜吟衣。莺谷期犹负，兰陔养不违。吾师惠佳句，胜得楚金归。
年年三月暮，无计惜残红。酷恨西园雨，生憎南陌风。片随流水远，色逐断霞空。怅望丛林下，悠悠饮兴穷。
折向离亭畔，春光满手生。群花岂无艳，柔质自多情。夹岸笼溪月，兼风撼野莺。隋堤三月暮，飞絮想纵横。
病后霜髭出，衡门寂寞中。蠹侵书帙损，尘覆酒樽空。池暗菰蒲雨，径香兰蕙风。幽闲已得趣，不见卜穷通。
君家池阁静，一到且淹留。坐听蒹葭雨，如看岛屿秋。杯盘深有兴，吟笑迥忘忧。更爱幽奇处，双双下野鸥。
流品是鸳鸯，翻飞云水乡。风高离极浦，烟暝下方塘。比鹭行藏别，穿荷羽翼香。双双浴轻浪，谁见在潇湘。
离思春来切，谁能慰寂寥。花飞寒食过，云重楚山遥。耿耿梦徒往，悠悠鬓易凋。那堪对明月，独立水边桥。
卷帘迟日暖，睡起思沈沈。辽海音尘远，春风旅馆深。疏篁留鸟语，曲砌转花阴。寄语长征客，流年不易禁。
不得辽阳信，春心何以安。鸟啼窗树晓，梦断碧烟残。绿鉴开还懒，红颜驻且难。相思谁可诉，时取旧书看。
冬至虽云远，浑疑朔漠中。劲风吹大野，密雪翳高空。泉冻如顽石，人藏类蛰虫。豪家应不觉，兽炭满炉红。
江边候馆幽，汀鸟暝烟收。客思虽悲月，诗魔又爱秋。声名都是幻，穷达未能忧。散逸怜渔父，波中漾小舟。
讼闲徵赋毕，吏散卷帘时。听雨入秋竹，留僧覆旧棋。得诗书落叶，煮茗汲寒池。化俗功成后，烟霄会有期。
忽听新蝉发，客情其奈何。西风起槐柳，故国阻烟波。垄笛悲犹少，巴猿恨未多。不知陶靖节，还动此心么。
多难分离久，相思每泪垂。梦归残月晓，信到落花时。未必乖良会，何当有后期。那堪楼上望，烟水接天涯。
二月正绵绵，离情被尔牵。四邻初过雨，万里正铺烟。眷恋残花惹，留连醉客眠。飘香是杜若，最忆楚江边。
千家事胜游，景物可忘忧。水国楼台晚，春郊烟雨收。鹧鸪啼竹树，杜若媚汀洲。永巷歌声远，王孙会莫愁。
巷深芳草细，门静绿杨低。室迩人何处，花残月又西。武陵期已负，巫峡梦终迷。独立销魂久，双双好鸟啼。
相思禁烟近，楼上动吟魂。水国春寒在，人家暮雨昏。朱桥通竹树，香径匝兰荪。安得吾宗会，高歌醉一尊。
自言婚嫁毕，尘事不关心。老去诗魔在，春来酒病深。山翁期采药，海月伴鸣琴。多谢维舟处，相留接静吟。
飘洒当穷巷，苔深落叶铺。送寒来客馆，滴梦在庭梧。逼砌蛩声断，侵窗竹影孤。遥思渔叟兴，蓑笠在江湖。
竟日声萧飒，兼风不暂阑。竹窗秋睡美，荻浦夜渔寒。地僻苔生易，林疏鸟宿难。谁知苦吟者，坐听一灯残。
谁解叩乾关，音容去不还。位方尊北极，寿忽殒南山。凤辇应难问，龙髯不可攀。千秋遗恨处，云物锁桥山。
仙驭归何处，苍苍问且难。华夷喧道德，陵垄葬衣冠。御水穿城咽，宫花泣露寒。九疑消息断，空望白云端。
烟霞海边寺，高卧出门慵。白日少来客，清风生古松。虚窗从燕入，坏屐任苔封。几度陪师话，相留到暮钟。
卧病当秋夕，悠悠枕上情。不堪抛月色，无计避虫声。煎药惟忧涩，停灯又怕明。晓临清鉴里，应有白髭生。
长忆狂游日，惜春心恰同。预愁花片落，不遣酒壶空。草软眠难舍，莺娇听莫穷。如今千里隔，骚首对秋风。
一作边城客，闲门两度春。莺花深院雨，书剑满床尘。紫阁期终负，青云道未伸。犹怜陶靖节，诗酒每相亲。
寄宿深山寺，惟逢老病僧。风吹几世树，云暗暮秋灯。瞑目忘尘虑，谈空入上乘。明晨返名路，何计恋南能。
都城分别后，海峤梦魂迷。吟兴疏烟月，边情起鼓鼙。戍旗风飐小，营柳雾笼低。草檄无馀刃，难将阮瑀齐。
衮衮利名役，常嗟聚会稀。有心游好景，无术驻残晖。南陌草争茂，西园花乱飞。期君举杯酒，不醉莫言归。
每恨多流落，吾徒不易亲。相逢千里客，共醉百花春。小槛山当面，闲阶柳拂尘。何时卜西上，明月桂枝新。
雨馀飞絮乱，相别思难任。酒罢河桥晚，帆开烟水深。蟾宫须展志，渔艇莫牵心。岐路从兹远，双鱼信勿沈。
偶自山僧院，移归傍砌栽。好风终日起，幽鸟有时来。筛月牵诗兴，笼烟伴酒杯。南窗睡轻起，萧飒雨声回。
已是殊乡客，送君重惨然。河桥乍分首，槐柳正鸣蝉。短棹离幽浦，孤帆触远烟。清朝重文物，变化莫迁延。
闲斋病初起，心绪复悠悠。开箧群书蠹，听蝉满树秋。诗魔还渐动，药债未能酬。为忆前山色，扶持上小楼。
江南重会面，聊话十年心。共立黄花畔，空惊素发侵。斜阳浮远水，归鸟下疏林。牵动诗魔处，凉风村落砧。
长江落照天，物景似当年。忆昔携村酒，相将上钓船。狂歌红蓼岸，惊起白鸥眠。今日趋名急，临风一黯然。
诏下如春煦，巢南志不违。空将感恩泪，滴尽冒寒衣。覆载元容善，形骸果得归。无心渐季路，负米觐亲闱。
鸿雁离群后，成行忆日存。谁知归故里，只得奠吟魂。虫蠹书盈箧，人稀草拥门。从兹长恸后，独自奉晨昏。
浮生多夭枉，惟尔最堪悲。同气未归日，慈亲临老时。旧诗传海峤，新冢枕江湄。遗稚呜呜处，黄昏绕穗帷。
默默谁知我，裴回野水边。诗情长若旧，吾事更无先。芳草人稀地，残阳雁过天。静思吟友外，此意复谁怜。
鼎分天地日，先主力元微。鱼水从相得，山河遂有归。任贤无间忌，报国尽神机。草昧争雄者，君臣似此稀。
谁言多难后，重会喜淹留。欲话关河梦，先惊鬓发秋。浮云空冉冉，远水自悠悠。多谢开青眼，携壶共上楼。
夕风庭叶落，谁见此时情。不作关河梦，空闻砧杵声。会须求至理，何必叹无成。好约高僧宿，同看海月生。
佐邑惭无术，敢言贫与清。风骚谁是主，烟月自关情。卷箔当山色，开窗就竹声。怜君惠嘉句，资我欲垂名。
忽起游方念，飘然不可留。未知携一锡，乘兴向何州。古岸春云散，遥天晚雨收。想应重会面，风月又清秋。
新诗开卷处，造化竭精英。雪霁楚山碧，月高湘水清。初吟尘虑息，再味古风生。自此寰区内，喧腾二雅名。
浪迹天涯去，南荒必动情。草青虞帝庙，云暗夜郎城。越鸟惊乡梦，蛮风解宿酲。早思归故里，华发等闲生。
事简公庭静，开帘暑气中。依经煎绿茗，入竹就清风。至论招禅客，忘机忆钓翁。晚凉安枕簟，海月出墙东。
邮舍残灯在，村林鸡唱频。星河吟里晓，川陆望中春。旧友青云贵，殊乡素发新。悠悠念行计，难更驻征轮。
旅次经寒食，思乡泪湿巾。音书天外断，桃李雨中春。欲饮都无绪，唯吟似有因。输他郊郭外，多少踏青人。
寥寥山馆里，独坐酒初醒。旧业多年别，秋霖一夜听。砌蛬声渐息，窗烛影犹停。早晚无他事，休如泛水萍。
寄宿溪光里，夜凉高士家。养风窗外竹，叫月水中蛙。静虑同搜句，清神旋煮茶。唯忧晓鸡唱，尘里事如麻。
广陵寒食夜，豪贵足佳期。紫陌人归后，红楼月上时。绮罗香未歇，丝竹韵犹迟。明日踏青兴，输他轻薄儿。
烟萝拥竹关，物外自求安。逼枕溪声近，当檐岳色寒。药苗应自采，琴调对谁弹。待了浮名后，依君共挂冠。
何处怀君切，令人欲白头。偶寻花外寺，独立水边楼。不得论休戚，何因校献酬。吟馀兴难尽，风笛起渔舟。
相送烟汀畔，酒阑登小舟。离京梅雨歇，到邑早蝉秋。俗必期康济，诗谁互唱酬。晚凉诸吏散，海月入虚楼。
蛾眉翻自累，万里陷穷边。滴泪胡风起，宽心汉月圆。飞尘长翳日，白草自连天。谁贡和亲策，千秋污简编。
知君归觐省，称意涉通津。解缆汀洲晓，张帆烟水春。牵吟芳草远，贳酒乱花新。拜庆庭闱处，蟾枝香满身。
高秋水村路，隔岸见人家。好是经霜叶，红于带露花。临罾鱼易得，就店酒难赊。吟兴胡能尽，风清日又斜。
谬佐驱鸡任，常思赋鵩人。未谐林下约，空感病来身。锁径青苔老，铺阶红叶新。相思不可见，犹喜得书频。
洞隐红霞外，房开碧嶂根。昔年同鍊句，几夜共听猿。考古书千卷，忘忧酒一樽。如今归建业，雅道喜重论。
羡君乘紫诏，归路指通津。鼓棹烟波暖，还京雨露新。趋朝丹禁晓，耸辔九衢春。自愧湮沈者，随轩未有因。
知君别家后，不免泪沾襟。芳草千里路，夕阳孤客心。花飞当野渡，猿叫在烟岑。霄汉知音在，何须恨陆沈。
童稚亲儒墨，时平喜道存。酬身指书剑，赋命委乾坤。秋爽鼓琴兴，月清搜句魂。与君同此志，终待至公论。
寻师来静境，神骨觉清凉。一饷逢秋雨，相留坐竹堂。石渠堆败叶，莎砌咽寒螀。话到南能旨，怡然万虑忘。
殿宇半隳摧，门临野水开。云凝何代树，草蔽此时台。绕塔堆黄叶，沿阶积绿苔。踟蹰日将暮，栖鸟入巢来。
巨浸常牵梦，云游岂觉劳。遥空收晚雨，虚阁看秋涛。必若思三岛，应须钓六鳌。如通十洲去，谁信碧天高。
未达难随众，从他俗所憎。闲听九秋雨，远忆四明僧。病后倦吟啸，贫来疏友朋。寂寥元合道，未必是无能。
飘泛经彭泽，扁舟思莫穷。无人秋浪晚，一岸蓼花风。乡里梦渐远，交亲书未通。今宵见圆月，难坐冷光中。
宿投林下寺，中夜觉神清。磬罢僧初定，山空月又生。笼灯吐冷艳，岩树起寒声。待晓红尘里，依前冒远程。
长笛起谁家，秋凉夜漏赊。一声来枕上，孤客在天涯。木末风微动，窗前月渐斜。暗牵诗思苦，不独落梅花。
忽起毗陵念，飘然不可留。听蝉离古寺，携锡上扁舟。月出沙汀冷，风高苇岸秋。回期端的否，千里路悠悠。
潺潺青嶂底，来处一何长。漱石苔痕滑，侵松鹤梦凉。泛花穿竹坞，泻月下莲塘。想得归何处，天涯助渺茫。
见说灵泉好，潺湲兴莫穷。谁当秋霁后，独听月明中。溅石苔花润，随流木叶红。何当化霖雨，济物显殊功。
决狱多馀暇，冥搜万象空。卷帘疏雨后，锁印夕阳中。还往多名士，编题尚古风。宦途知此味，能有几人同。
别后音尘断，相逢又共吟。雪霜今日鬓，烟月旧时心。舣棹夕阳在，听鸿秋色深。一尊开口笑，不必话升沈。
经年离象魏，孤宦在南荒。酒醒公斋冷，雨多归梦长。志难酬国泽，术欠致民康。吾子应相笑，区区道未光。
千门忻应瑞，偏称上楼看。密洒虚窗晓，狂飘大野寒。园深宜竹树，帘卷洽杯盘。已作丰年兆，黎民意尽安。
随缘驻瓶锡，心已悟无生。默坐烟霞散，闲观水月明。竹深风倍冷，堂迥磬偏清。愿作传灯者，忘言学净名。
恩酬期必报，岂是辄轻生。神剑冲霄去，谁为平不平。
警露精神异，冲天羽翼新。千年一归日，谁识令威身。
翠色晴来近，长亭路去遥。无人折烟缕，落日拂溪桥。
颜色尤难近，馨香不易通。朱门金锁隔，空使怨春风。
竞爱松筠翠，皆怜桃李芳。如求济世广，桑柘愿商量。
徵赋常登限，名山管最多。吏闲民讼少，时得访烟萝。
绿藓深迎步，红霞烂满衣。洞天应不远，鸾鹤向人飞。
茅许仙踪在，烟霞一境清。夷希何许叩，松径月空明。
维舟登野岸，因访故人居。乱后知何处，荆榛匝弊庐。
欲问当年事，耕人都不知。空馀堤上柳，依旧自垂丝。
群木方憎雪，开花长在先。流莺与舞蝶，不见许因缘。
年年二月暮，散乱杂飞花。雨过微风起，狂飘千万家。
一种和风至，千花未放妍。草心并柳眼，长是被恩先。
品格清于竹，诗家景最幽。从栽向池沼，长似在汀洲。玩好招溪叟，栖堪待野鸥。影疏当夕照，花乱正深秋。韵细堪清耳，根牢好系舟。故溪高岸上，冷淡有谁游。
清名喧四海，何止并南金。奥学群英伏，多才万乘钦。秩参金殿峻，步历紫微深。顾闻承中旨，丝纶演帝心。褒雄饶义路，贾马避词林。下直无他事，开门对远岑。轩窗来晚吹，池沼歇秋霖。藓点生棋石，茶烟过竹阴。希夷元已达，躁竞岂能侵。羽客闲陪饮，诗人伴静吟。自渐为滞物，多幸辱虚襟。此日重遭遇，心期出陆沈。
门巷凉秋至，高梧一叶惊。渐添衾簟爽，顿觉梦魂清。暗促莲开艳，乍催蝉发声。雨降炎气减，竹引冷烟生。戍客添归思，行人怯远程。未逢征雁下，渐听夜砧鸣。张翰思鲈兴，班姬咏扇情。音尘两难问，蛩砌月空明。
竟日散如丝，吟看半掩扉。秋声在梧叶，润气逼书帏。曲涧泉承去，危檐燕带归。寒蛩悲旅壁，乱藓滑渔矶。爽欲除幽簟，凉须换熟衣。疏篷谁梦断，荒径独游稀。偏称江湖景，不妨鸥鹭飞。最怜为瑞处，南亩稻苗肥。
长忆寻师处，东林寓泊时。一秋同看月，无夜不论诗。泉美茶香异，堂深磬韵迟。鹿驯眠藓径，猿苦叫霜枝。别后音尘隔，年来鬓发衰。趋名方汲汲，未果再游期。
悠悠离洞壑，冉冉上天津。捧日终为异，从龙自有因。高行四海雨，暖拂万山春。静与霞相近，闲将鹤最亲。帝乡归莫问，楚殿梦曾频。白向封中起，碧从诗里新。冷容横钓浦，轻缕绊蟾轮。不滞浓还淡，无心卷复伸。非烟聊拟议，干吕在逡巡。会作五般色，为祥覆紫宸。
亭榭跨池塘，泓澄入座凉。扶疏皆竹柏，冷淡似潇湘。萍嫩铺波面，苔深锁岸傍。朝回游不厌，僧到赏难忘。最称收残雨，偏宜带夕阳。吟堪期谢朓，醉好命嵇康。奢侈心难及，清虚趣最长。月明垂钓兴，何必忆沧浪。
排空苍翠异，辍棹看崔嵬。一面雨初歇，九峰云正开。当时思水石，便欲上楼台。隐去心难遂，吟馀首懒回。僧休传紫阁，屏歇写天台。中有忘机者，逍遥不可陪。
控厌浔阳景，崔嵬古及今。势雄超地表，翠盛接天心。湓浦春烟列，星湾晚景沈。图经宜细览，题咏卒难任。靖节门遥对，庾公楼俯临。参差含积雪，隐映见归禽。峭拔推双剑，清虚数二林。白莲池宛在，翠辇事难寻。天近星河冷，龙归洞穴深。谷春攒锦绣，石润叠琼琳。玄鹤传仙拜，青猿伴客吟。泉通九江远，云出几州阴。冬有灵汤溢，夏无炎暑侵。他年如遂隐，五老是知音。
辟命羡君赴，其如怆别情。酒阑汀树晚，帆展野风生。淮静寒烟敛，村遥夜火明。醉沈朐岭梦，吟达寿春城。旧友摇鞭接，元戎扫榻迎。雪晴莲幕启，云散桂山横。王粲从军画，陈琳草檄名。知君提健笔，重振此嘉声。
位望谁能并，当年志已伸。人间传凤藻，天上演龙纶。贾马才无敌，褒雄誉益臻。除奸深系念，致主迥忘身。谏疏纵横上，危言果敢陈。忠贞虽贯世，消长岂由人。慷慨辞朝阙，迢遥涉路尘。千山明夕照，孤棹渡长津。杜宇声方切，江蓠色正新。卷舒唯合道，喜愠不劳神。蝉客陪清论，渔翁作近邻。静吟穷野景，狂醉养天真。格论思名士，舆情渴直臣。九霄恩复降，比户意皆忻。却入鸳鸾序，终身顾问频。漏残丹禁晓，日暖玉墀春。鉴物心如水，忧时鬓若银。惟期康庶事，永要叙彝伦。贵贱知无间，孤寒必许亲。几多沈滞者，拭目望陶钧。
仙桂从攀后，人间播大名。飞腾谐素志，霄汉是前程。持宪威声振，司言品秩清。帘开春酒醒，月上草麻成。丹陛凌晨对，青云逐步生。照人裴玉莹，鉴物宪陂明。下直无他事，闲游恣逸情。林僧开户接，溪叟扫苔迎。煮茗山房冷，垂纶野艇轻。神清宜放旷，诗苦益纵横。馀刃时皆仰，嘉谋众伫行。四方观启沃，毕竟念孤平。
腊雪频频降，成堆不可除。伴吟花莫并，销瘴药何如。谢女诗成处，袁安睡起初。深迷樵子径，冷逼旅人居。惹砌催樽俎，飘窗入簿书。最宜楼上望，散乱满空虚。
多士池塘好，尘中景恐无。年来养鸥鹭，梦不去江湖。泉脉通深涧，风声起短芦。惊鱼跳藻荇，戏蝶上菰蒲。泛泛容渔艇，闲闲载酒壶。涨痕山雨过，翠积岸苔铺。花影沈波底，烟光入座隅。晓香怜杜若，夜浸爱蟾蜍。步逸心难厌，看吟兴不辜。凭君命奇笔，为我写成图。
自别吾师后，风骚道甚孤。雪霜侵鬓发，音信隔江湖。扰扰悲时世，悠悠役梦途。向公期尽节，多病怕倾壶。贱迹虽惭滞，幽情忍使辜。诗成天外句，棋覆夜中图。落壁灯花碎，飘窗雪片粗。煮茶烧栗兴，早晚复围炉。
运叶半千数，天钟许国臣。鹏霄开羽翼，凤阙演丝纶。顾问当清夜，从容向紫宸。立言成雅诰，正意叙彝伦。朴素偕前哲，馨香越搢绅。褒辞光万代，优旨重千钧。公退谁堪接，清闲道是邻。世间身属幻，物外意通津。吊往兼春梦，文高赋复新。琴弹三峡水，屏画十洲春。庭冷铺苔色，池寒浸月轮。竹风来枕簟，药气上衣巾。茶谱传溪叟，棋经受羽人。清虚虽得趣，献替不妨陈。杞梓呈才后，神仙入侍频。孤寒皆有赖，中外亦同忻。有士曾多难，无门得望尘。忙忙罹险阻，往往耗精神。寻果巢枝愿，终全负米身。遭逢敦孝治，蹇塞值通津。最庆清朝禄，还沾白发亲。甘柔心既遂，虚薄报何因。远宦联绵历，卑栖夙夜勤。良时空爱惜，末路每悲辛。骨立驹犹病，颜凋女尚贫。而今谐顾遇，尺蠖愿求伸。
秘阁清虚地，深居好养贤。不闻尘外事，如在洞中天。日转迟迟影，炉焚袅袅烟。应同白少傅，时复枕书眠。
秘阁清虚地，仙材称此居。心轻万钟录，性乐百王书。枕上漏声近，窗前竹影疏。迟来稀见面，高兴复何如。
秘阁清虚地，更无闲客过。身虽纡组绶，心若住烟萝。架上群书满，阶前败叶多。知君自得意，其奈万灵何。
秘阁清虚地，安然养道心。无人接高论，遇兴恣闲吟。笔阁珊瑚架，冠欺玳瑁簪。苍生待康济，未用忆云林。
秘阁清虚地，优贤最得宜。自持儒者行，遍受圣君知。道比朱弦直，心无暗室欺。宗兄虽暮齿，待看致雍熙。
地僻尘埃少，幽居一院清。自题花色号，暗记树根茎。竹撼萧疏影，松摇淅沥声。也知园圃少，随分适闲情。
地僻尘埃少，豪家莫笑贫。林亭长在目，杖屦不离身。阅古书盈架，防讥粟满囷。朝中及我者，能有几何人。
地僻尘埃少，于身颇自安。望山秋阁迥，占月夜庭宽。四野霜才殒，千林叶尽乾。凌晨入朝去，拂面晓风寒。
地僻尘埃少，闲门掩绿苔。长因五字至，暂得两眉开。信步寻三径，祛寒饮一杯。何曾问家计，散诞自堪咍。
地僻尘埃少，家贫显静南。门前多野景，墙外是精蓝。美食身非稼，丰衣妇不蚕。因思寒喂者，饱暖自须惭。
老去心何用，题诗满粉墙。空庭夜待月，静室昼焚香。策杖闲寻水，移床卧向阳。自怜衰病者，雅称住闲坊。
老去心何用，幽居似故林。移花初得地，种柳已成阴。减食喂饥犬，汲泉防渴禽。除营闲事外，兀兀任浮沈。
老去心何用，虚窗夏景凉。麦光铺作簟，雪粉煮为浆。竹径时教扫，蔬畦不使荒。子孙何所遗，经史在南堂。
老去心何用，闲吟月正中。细香红菡萏，疏影碧梧桐。鹤立莓苔径，犬眠兰菊丛。吾宗不我顾，幽兴与谁同。
老去心何用，恬然守寂寥。有时思绿蚁，几度换金貂。岁稔人情乐，天寒马力骄。望君频访我，不必待书招。
宝相为嘉号，移根自蜀都。远来还可重，他处更应无。嫩叶细裁绿，芳英匀抹朱。风流别花客，知道此花殊。
自喜身无事，闲吟适性情。欲依芳树歇，更傍小栏行。地僻疏还往，年高倦送迎。临轩瞑目坐，神思当时清。
自喜身无事，因行过寺墙。闲题僧舍壁，静爇佛家香。竹户蜘蛛挂，莎阶蟋蟀藏。唱酬聊取乐，不觉又盈箱。
自喜身无事，论才拙复疏。五年陪稷禼，二纪接严徐。本是渔樵客，终惭邹鲁儒。温衣饱食外，何必待盈馀。
自喜身无事，门庭草色连。前轩满床月，后院一林烟。策杖困还歇，枕书慵更眠。称家随分过，何用苦忙然。
自喜身无事，乘春但种花。时时游野墅，往往宿僧家。入竹新寻笋，燃铛旋煮茶。趋朝十里路，来往不嫌赊。
子晋栖霞境，高高出世埃。直疑天上去，归认下云来。银汉星辰近，金庭洞府开。迟明欲回首，更上降真台。
孝义冠乡闾，门多长者车。岁收千顷稻，家贮一楼书。待客开新酒，留僧煮嫩蔬。三公老且病，无暇访山居。
满槛妖饶甚，皆因暖律催。好凭莺说意，不假蝶为媒。带露羞容敛，随风笑脸回。去年观始种，今日见齐开。熠熠灯千炷，荧荧火一堆。浓香盖天与，碎叶是谁裁。旋为除芳草，惟愁落绿苔。最宜含细雨，肯使扑轻埃。易赋诗盈轴，难辞酒满杯。汲泉频灌溉，买土更封培。销得邀宾赏，堪教选地栽。醉吟翻怅望，行绕重徘徊。谩对鲜妍色，惭无绮丽才。自怜垂白叟，扶病看花来。
珠碎眼前珍，花凋世外春。未销心里恨，又失掌中身。玉笥犹残药，香奁已染尘。前哀将后感，无泪可沾巾。
艳质同芳树，浮危道略同。正悲春落实，又苦雨伤丛。秾丽今何在？飘零事已空。沈沈无问处，千载谢东风。
永念难消释，孤怀痛自嗟。雨深秋寂莫，愁引病增加。咽绝风前思，昏濛眼上花。空王应念我，穷子正迷家。
殷勤移植地，曲槛小阑边。共约重芳日，还忧不盛妍。阻风开步障，乘月溉寒泉。谁料花前后，蛾眉却不全。
憔悴年来甚，萧条益自伤。风威侵病骨，雨气咽愁肠。夜鼎唯煎药，朝髭半染霜。前缘竟何似，谁与问空王。
浮生共憔悴，壮岁失婵娟。汗手遗香渍，痕眉染黛烟。
侁自肩如削，难胜数缕绦。天香留凤尾，馀煖在檀槽。
失却烟花主，东君自不知。清香更何用，犹发去年枝。
竹林二君子，尽日竟沈吟。相对终无语，争先各有心。恃强斯有失，守分固无侵。若算机筹处，沧沧海未深。
玉液煎琼甃，泓澄一脉泉。张生题品异，丞相与名传。荐客流霞胜，煎茶掇乳鲜。祇园终古在，长对白衣仙。
囊香著郎衣，经绡著郎手。此意不及绡，共郎永长久。
汉将本屯营，辽河有戍城。大夫曾取姓，先生亦得名。高枝拂远雁，疏影度遥星。不辞攀折苦，为入管弦声。
帝出明光殿，天临太液池。尧樽随步辇，舜乐绕行麾。万寿祯祥献，三春景物滋。小臣同酌海，歌颂荅无为。
步辇千门出，离宫二月开。风光新柳报，宴赏落花催。碧水摇空阁，青山绕吹台。圣情留晚兴，歌管送馀杯。
戚里生昌胤，天杯宴重臣。画楼初满月，香殿早迎春。睿作尧君宝，孙谋梁国珍。明朝元会日，万寿乐章陈。
一年衔别怨，七夕始言归。敛泪开星靥，微步动云衣。天回兔欲落，河旷鹊停飞。那堪尽此夜，复往弄残机。
圣后乘乾日，皇明御历辰。紫宫初启坐，苍璧正临春。雷雨垂膏泽，金钱赠下人。诏酺欢赏遍，交泰睹惟新。
野兴城中发，朝英物外求。情悬朱绂望，契动赤泉游。海燕巢书阁，山鸡舞画楼。雨馀清晚夏，共坐北岩幽。
径转危峰逼，桥回缺岸妨。玉泉移酒味，石髓换粳香。绾雾青丝弱，牵风紫蔓长。犹言宴乐少，别向后池塘。
携琴绕碧沙，摇笔弄青霞。杜若幽庭草，芙蓉曲沼花。宴游成野客，形胜得仙家。往往留仙步，登攀日易斜。
攒石当轩倚，悬泉度牖飞。鹿麛冲妓席，鹤子曳童衣。园果尝难遍，池莲摘未稀。卷帘唯待月，应在醉中归。
赏玩期他日，高深爱此时。池分八水背，峰作九山疑。地静鱼偏逸，人闲鸟欲欺。青溪留别兴，更与白云期。
心是伤归望，春归异往年。河山鉴魏阙，桑梓忆秦川。花杂芳园鸟，风和绿野烟。更怀欢赏地，车马洛桥边。
二八泉扉掩，帷屏宠爱空。泪痕消夜烛，愁绪乱春风。巧笑人疑在，新妆曲未终。应怜脂粉气，留著舞衣中。
北狄愿和亲，东京发使臣。马衔边地雪，衣染异方尘。岁月催行旅，恩荣变苦辛。歌钟期重锡，拜手落花春。
紫藤萦葛藟，绿刺罥蔷薇。下钓看鱼跃，探巢畏鸟飞。叶疏荷已晚，枝亚果新肥。胜迹都无限，只应伴月归。
北地春光晚，边城气候寒。往来花不发，新旧雪仍残。水作琴中听，山疑画里看。自惊牵远役，艰险促征鞍。
蟋蟀期归晚，茱萸节候新。降霜青女月，送酒白衣人。高兴要长寿，卑栖隔近臣。龙沙即此地，旧俗坐为邻。
故节当歌守，新年把烛迎。冬氛恋虬箭，春色候鸡鸣。兴尽闻壶覆，宵阑见斗横。还将万亿寿，更谒九重城。
日晦随蓂荚，春情著杏花。解绅宜就水，张幕会连沙。歌管风轻度，池台日半斜。更看金谷骑，争向石崇家。
白露含明月，青霞断绛河。天街七襄转，阁道二神过。袨服锵环佩，香筵拂绮罗。年年今夜尽，机杼别情多。
分野都畿列，时乘六御均。京师旧西幸，洛道此东巡。文物驱三统，声名走百神。龙旗萦漏夕，凤辇拂钩陈。抚迹地灵古，游情皇鉴新。山追散马日，水忆钓鱼人。禹食传中使，尧樽遍下臣。省方称国阜，问道识风淳。岁晚天行吉，年丰景从亲。欢娱包历代，宇宙忽疑春。
旅客摇边思，春江弄晚晴。烟销垂柳弱，雾捲落花轻。飞棹乘空下，回流向日平。鸟啼移几处，蝶舞乱相迎。忽叹人皆浊，堤防水至清。谷王常不让，深可戒中盈。
帝坐蓬莱殿，恩追社稷臣。长安遥向日，宗伯正乘春。相宅开基地，倾都送别人。行舟萦渌水，列戟满红尘。酒助欢娱洽，风催景气新。此时光乃命，谁为惜无津。
十年俱薄宦，万里各他方。云天断书札，风土异炎凉。太息幽兰紫，劳歌奇树黄。日疑怀叔度，夜似忆真长。北使从江表，东归在洛阳。相逢慰畴昔，相对叙存亡。草深穷巷毁，竹尽故园荒。雅节君弥固，衰颜余自伤。人事盈虚改，交游宠辱妨。雀罗争去翟，鹤氅竞寻王。思极欢娱至，朋情讵可忘。琴樽横宴席，岩谷卧词场。连骑追佳赏，城中及路傍。三川宿雨霁，四月晚花芳。复此开悬榻，宁唯入后堂。兴酣鸲鹆舞，言洽凤皇翔。高选俄迁职，严程已饬装。抚躬衔道义，携手恋辉光。玉振先推美，金铭旧所防。勿嗟离别易，行役共时康。
辰象降星精，登朝隐吏并。求珠谢轩冕，放舄指蓬瀛。掷地文章逸，匡储羽翼成。江边丹障起，云外绿舆迎。落落神仙意，悽悽离别情。圣恩殊未已，何独厌承明？
尚觉王孙贵，豪家意颇浓。屏开金孔雀，褥隐绣芙蓉。且食双鱼美，谁看异味重。门阑多喜色，女婿近乘龙。
华亭入翠微，秋日乱清晖。崩石欹山树，清涟曳水衣。紫鳞冲岸跃，苍隼护巢归。向晚寻征路，残云傍马飞。
之子时相见，邀人晚兴留。霁潭鳣发发，春草鹿呦呦。杜酒偏劳劝，张梨不外求。前村山路险，归醉每无愁。
一匮功盈尺，三峰意出群。望中疑在野，幽处欲生云。慈竹春阴覆，香炉晓势分。惟南将献寿，佳气日氛氲。
龙门横野断，驿树出城来。气色皇居近，金银佛寺开。往还时屡改，川水日悠哉。相阅征途上，生涯尽几回。
秋水通沟洫，城隅进小船。晚凉看洗马，森木乱鸣蝉。菱熟经时雨，蒲荒八月天。晨朝降白露，遥忆旧青毡。
秋水清无底，萧然静客心。掾曹乘逸兴，鞍马去相寻。能吏逢联璧，华筵直一金。晚来横吹好，泓下亦龙吟。
野亭逼湖水，歇马高林间。鼍吼风奔浪，鱼跳日映山。暂游阻词伯，却望怀青关。霭霭生云雾，唯应促驾还。
东岳云峰起，溶溶满太虚。震雷翻幕燕，骤雨落河鱼。座对贤人酒，门听长者车。相邀愧泥泞，骑马到阶除。
巳公茅屋下，可以赋新诗。枕簟入林僻，茶瓜留客迟。江莲摇白羽，天棘梦青丝。空忝许询辈，难酬支遁词。
胡马大宛名，锋棱瘦骨成。竹批双耳峻，风入四蹄轻。所向无空阔，真堪托死生。骁腾有如此，万里可横行。
宋公旧池馆，零落守阳阿。枉道祗从入，吟诗许更过。淹留问耆老，寂莫向山河。更识将军树，悲风日暮多。
世儒多汨没，夫子独声名。献纳开东观，君王问长卿。皂雕寒始急，天马老能行。自到青冥里，休看白发生。
叹惜高生老，新诗日又多。美名人不及，佳句法如何。主将收才子，崆峒足凯歌。闻君已朱绂，且得慰蹉跎。
孤屿亭何处，天涯水气中。故人官就此，绝境兴谁同。隐吏逢梅福，游山忆谢公。扁舟吾已就，把钓待秋风。
夫子歘通贵，云泥相望悬。白头无藉在，朱绂有哀怜。书记赴三捷，公车留二年。欲浮江海去，此别意苍然。
不识南塘路，今知第五桥。名园依绿水，野竹上青霄。谷口旧相得，濠梁同见招。平生为幽兴，未惜马蹄遥。
百顷风潭上，千重夏木清。卑枝低结子，接叶暗巢莺。鲜鲫银丝脍，香芹碧涧羹。翻疑柁楼底，晚饭越中行。
万里戎王子，何年别月支。异花开绝域，滋蔓匝清池。汉使徒空到，神农竟不知。露翻兼雨打，开坼日离披。
旁舍连高竹，疏篱带晚花。碾涡深没马，藤蔓曲藏蛇。词赋工无益，山林迹未赊。尽捻书籍卖，来问尔东家。
剩水沧江破，残山碣石开。绿垂风折笋，红绽雨肥梅。银甲弹筝用，金鱼换酒来。兴移无洒埽，随意坐莓苔。
风磴吹阴雪，云门吼瀑泉。酒醒思卧簟，衣冷欲装绵。野老来看客，河鱼不取钱。只疑淳朴处，自有一山川。
棘树寒云色，茵蔯春藕香。脆添生菜美，阴益食单凉。野鹤清晨出，山精白日藏。石林蟠水府，百里独苍苍。
忆过杨柳渚，走马定昆池。醉把青荷叶，狂遗白接䍦。刺船思郢客，解水乞吴儿。坐对秦山晚，江湖兴颇随。
床上书连屋，阶前树拂云。将军不好武，稚子总能文。醒酒微风入，听诗静夜分。絺衣挂萝薜，凉月白纷纷。
幽意忽不惬，归期无奈何。出门流水注，回首白云多。自笑灯前舞，谁怜醉后歌。祗应与朋好，风雨亦来过。
问讯东桥竹，将军有报书。倒衣还命驾，高枕乃吾庐。花妥莺捎蝶，溪喧獭趁鱼。重来休沐地，真作野人居。
山雨尊仍在，沙沈榻未移。犬迎曾宿客，鸦护落巢儿。云薄翠微寺，天清黄子陂。向来幽兴极，步屣过东篱。
落日平台上，春风啜茗时。石阑斜点笔，桐叶坐题诗。翡翠鸣衣桁，蜻蜓立钓丝。自今幽兴熟，来往亦无期。
颇怪朝参懒，应耽野趣长。雨抛金锁甲，苔卧绿沈枪。手自移蒲柳，家才足稻粱。看君用幽意，白日到羲皇。
到此应常宿，相留可判年。蹉跎暮容色，怅望好林泉。何路沾微禄，归山买薄田。斯游恐不遂，把酒意茫然。
寂寞书斋里，终朝独尔思。更寻嘉树传，不忘角弓诗。短褐风霜入，还丹日月迟。未因乘兴去，空有鹿门期。
守岁阿戎家，椒盘已颂花。盍簪喧枥马，列炬散林鸦。四十明朝过，飞腾暮景斜。谁能更拘束，烂醉是生涯。
应为西陂好，金钱罄一餐。饭抄云子白，瓜嚼水精寒。无计回船下，空愁避酒难。主人情烂熳，持荅翠琅玕。
萧史幽栖地，林间蹋凤毛。洑流何处入，乱石闭门高。客醉挥金碗，诗成得绣袍。清秋多宴会，终日困香醪。
今日潘怀县，同时陆浚仪。坐开桑落酒，来把菊花枝。天宇清霜净，公堂宿雾披。晚酣留客舞，凫舄共差池。
好去张公子，通家别恨添。两行秦树直，万点蜀山尖。御史新骢马，参军旧紫髯。皇华吾善处，于汝定无嫌。
雨来沾席上，风急打船头。越女红裙湿，燕姬翠黛愁。缆侵堤柳系，幔宛浪花浮。归路翻萧飒，陂塘五月秋。
吾舅政如此，古人谁复过。碧山晴又湿，白水雨偏多。精祷既不昧，欢娱将谓何。汤年旱颇甚，今日醉弦歌。
胜地初相引，余行得自娱。见轻吹鸟毳，随意数花须。细草称偏坐，香醪懒再酤。醉归应犯夜，可怕李金吾。
昔别是何处，相逢皆老夫。故人还寂寞，削迹共艰虞。自失论文友，空知卖酒垆。平生飞动意，见尔不能无。
缀席茱萸好，浮舟菡萏衰。季秋时欲半，九日意兼悲。江水清源曲，荆门此路疑。晚来高兴尽，摇荡菊花期。
严警当寒夜，前军落大星。壮夫思感决，哀诏惜精灵。王者今无战，书生已勒铭。封侯意疏阔，编简为谁青。
舞剑过人绝，鸣弓射兽能。铦锋行惬顺，猛噬失蹻腾。赤羽千夫膳，黄河十月冰。横行沙漠外，神速至今称。
哀挽青门去，新阡绛水遥。路人纷雨泣，天意飒风飘。部曲精仍锐，匈奴气不骄。无由睹雄略，大树日萧萧。
近闻韦氏妹，迎在汉钟离。郎伯殊方镇，京华旧国移。春城回北斗，郢树发南枝。不见朝正使，啼痕满面垂。
骥子春犹隔，莺歌暖正繁。别离惊节换，聪慧与谁论。涧水空山道，柴门老树村。忆渠愁只睡，炙背俯晴轩。
无家对寒食，有泪如金波。斫却月中桂，清光应更多。仳离放红蕊，想像嚬青蛾。牛女漫愁思，秋期犹渡河。
扈圣登黄阁，明公独妙年。蛟龙得云雨，雕鹗在秋天。客礼容疏放，官曹可接联。新诗句句好，应任老夫传。
天上秋期近，人间月影清。入河蟾不没，捣药兔长生。只益丹心苦，能添白发明。干戈知满地，休照国西营。
田园须暂往，戎马惜离群。去远留诗别，愁多任酒醺。一秋常苦雨，今日始无云。山路时吹角，那堪处处闻。
三川不可到，归路晚山稠。落雁浮寒水，饥乌集戍楼。市朝今日异，丧乱几时休。远愧梁江总，还家尚黑头。
灯花何太喜，酒绿正相亲。醉里从为客，诗成觉有神。兵戈犹在眼，儒术岂谋身。共被微官缚，低头愧野人。
仙仗离丹极，妖星照玉除。须为下殿走，不可好楼居。暂屈汾阳驾，聊飞燕将书。依然七庙略，更与万方初。
生意甘衰白，天涯正寂寥。忽闻哀痛诏，又下圣明朝。羽翼怀商老，文思忆帝尧。叨逢罪己日，沾洒望青霄。
冠冕通南极，文章落上台。诏从三殿去，碑到百蛮开。野馆浓花发，春帆细雨来。不知沧海上，天遣几时回。
昼刻传呼浅，春旗簇仗齐。退朝花底散，归院柳边迷。楼雪融城湿，宫云去殿低。避人焚谏草，骑马欲鸡栖。
西掖梧桐树，空留一院阴。艰难归故里，去住损春心。宫殿青门隔，云山紫逻深。人生五马贵，莫受二毛侵。
宫衣亦有名，端午被恩荣。细葛含风软，香罗叠雪轻。自天题处湿，当暑著来清。意内称长短，终身荷圣情。
才大今诗伯，家贫苦宦卑。饥寒奴仆贱，颜状老翁为。同调嗟谁惜，论文笑自知。流传江鲍体，相顾免无儿。
乐极伤头白，更长爱烛红。相逢难衮衮，告别莫匆匆。但恐天河落，宁辞酒盏空。明朝牵世务，挥泪各西东。
中允声名久，如今契阔深。共传收庾信，不比得陈琳。一病缘明主，三年独此心。穷愁应有作，试诵白头吟。
韦曲花无赖，家家恼杀人。绿尊虽尽日，白发好禁春。石角钩衣破，藤枝刺眼新。何时占丛竹，头戴小乌巾。
野寺垂杨里，春畦乱水间。美花多映竹，好鸟不归山。城郭终何事，风尘岂驻颜。谁能共公子，薄暮欲俱还。
窈窕清禁闼，罢朝归不同。君随丞相后，我往日华东。冉冉柳枝碧，娟娟花蕊红。故人得佳句，独赠白头翁。
安稳高詹事，兵戈久索居。时来如宦达，岁晚莫情疏。天上多鸿雁，池中足鲤鱼。相看过半百，不寄一行书。
寄语杨员外，山寒少茯苓。归来稍喧暖，当为斸青冥。翻动神仙窟，封题鸟兽形。兼将老藤杖，扶汝醉初醒。
汝懦归无计，吾衰往未期。浪传乌鹊喜，深负鹡鸰诗。生理何颜面，忧端且岁时。两京三十口，虽在命如丝。
丧乱闻吾弟，饥寒傍济州。人稀吾不到，兵在见何由。忆昨狂催走，无时病去忧。即今千种恨，惟共水东流。
且喜河南定，不问邺城围。百战今谁在，三年望汝归。故园花自发，春日鸟还飞。断绝人烟久，东西消息稀。
满目悲生事，因人作远游。迟回度陇怯，浩荡及关愁。水落鱼龙夜，山空鸟鼠秋。西征问烽火，心折此淹留。
州图领同谷，驿道出流沙。降虏兼千帐，居人有万家。马骄珠汗落，胡舞白蹄斜。年少临洮子，西来亦自誇。
城上胡笳奏，山边汉节归。防河赴沧海，奉诏发金微。士苦形骸黑，旌疏鸟兽稀。那闻往来戍，恨解邺城围。
闻道寻源使，从天此路回。牵牛去几许，宛马至今来。一望幽燕隔，何时郡国开。东征健儿尽，羌笛暮吹哀。
今日明人眼，临池好驿亭。丛篁低地碧，高柳半天青。稠叠多幽事，喧呼阅使星。老夫如有此，不异在郊坰。
云气接昆崙，涔涔塞雨繁。羌童看渭水，使客向河源。烟火军中幕，牛羊岭上村。所居秋草净，正闭小蓬门。
萧萧古塞冷，漠漠秋云低。黄鹄翅垂雨，苍鹰饥啄泥。蓟门谁自北，汉将独征西。不意书生耳，临衰厌鼓鞞。
传道东柯谷，深藏数十家。对门藤盖瓦，映竹水穿沙。瘦地翻宜粟，阳坡可种瓜。船人近相报，但恐失桃花。
万古仇池穴，潜通小有天。神鱼人不见，福地语真传。近接西南境，长怀十九泉。何时一茅屋，送老白云边。
未暇泛沧海，悠悠兵马间。塞门风落木，客舍雨连山。阮籍行多兴，庞公隐不还。东柯遂疏懒，休镊鬓毛斑。
东柯好崖谷，不与众峰群。落日邀双鸟，晴天养片云。野人矜险绝，水竹会平分。采药吾将老，儿童未遣闻。
边秋阴易久，不复辨晨光。檐雨乱淋幔，山云低度墙。鸬鹚窥浅井，蚯蚓上深堂。车马何萧索，门前百草长。
凤林戈未息，鱼海路常难。候火云烽峻，悬军幕井乾。风连西极动，月过北庭寒。故老思飞将，何时议筑坛。
杖锡何来此，秋风已飒然。雨荒深院菊，霜倒半池莲。放逐宁违性，虚空不离禅。相逢成夜宿，陇月向人圆。
万里流沙道，西征过北门。但添新战骨，不返旧征魂。楼角临风迥，城阴带水昏。传声看驿使，送节向河源。
天水秋云薄，从西万里风。今朝好晴景，久雨不妨农。塞柳行疏翠，山梨结小红。胡笳楼上发，一雁入高空。
野寺残僧少，山园细路高。麝香眠石竹，鹦鹉啄金桃。乱石通人过，悬崖置屋牢。上方重阁晚，百里见秋毫。
常时任显晦，秋至辄分明。纵被微云掩，终能永夜清。含星动双阙，伴月照边城。牛女年年渡，何曾风浪生。
光细弦岂上，影斜轮未安。微升古塞外，已隐暮云端。河汉不改色，关山空自寒。庭前有白露，暗满菊花团。
不独避霜雪，其如俦侣稀。四时无失序，八月自知归。春色岂相访，众雏还识机。故巢傥未毁，会傍主人飞。
摧折不自守，秋风吹若何。暂时花戴雪，几处叶沈波。体弱春风早，丛长夜露多。江湖后摇落，亦恐岁蹉跎。
青冥亦自守，软弱强扶持。味苦夏虫避，丛卑春鸟疑。轩墀曾不重，剪伐欲无辞。幸近幽人屋，霜根结在兹。
束薪已零落，瓠叶转萧疏。幸结白花了，宁辞青蔓除。秋虫声不去，暮雀意何如。寒事今牢落，人生亦有初。
秋蔬拥霜露，岂敢惜凋残。暮景数枝叶，天风吹汝寒。绿沾泥滓尽，香与岁时阑。生意春如昨，悲君白玉盘。
夕烽来不近，每日报平安。塞上传光小，云边落点残。照秦通警急，过陇自艰难。闻道蓬莱殿，千门立马看。
清商欲尽奏，奏苦血沾衣。他日伤心极，征人白骨归。相逢恐恨过，故作发声微。不见秋云动，悲风稍稍飞。
北庭送壮士，貔虎数尤多。精锐旧无敌，边隅今若何。妖氛拥白马，元帅待彫戈。莫守邺城下，斩鲸辽海波。
河间尚征伐，汝骨在空城。从弟人皆有，终身恨不平。数金怜俊迈，总角爱聪明。面上三年土，春风草又生。
空外一鸷鸟，河间双白鸥。飘飖搏击便，容易往来游。草露亦多湿，蛛丝仍未收。天机近人事，独立万端忧。
日落风亦起，城头鸟尾讹。黄云高未动，白水已扬波。羌妇语还哭，胡儿行且歌。将军别换马，夜出拥彫戈。
致此自僻远，又非珠玉装。如何有奇怪，每夜吐光芒。虎气必腾趠，龙身宁久藏。风尘苦未息，持汝奉明王。
乱后碧井废，时清瑶殿深。铜瓶未失水，百丈有哀音。侧想美人意，应非寒甃沈。蛟龙半缺落，犹得折黄金。
四镇富精锐，摧锋皆绝伦。还闻献士卒，足以静风尘。老马夜知道，苍鹰饥著人。临危经久战，用急始如神。
奇兵不在众，万马救中原。谈笑无河北，心肝奉至尊。孤云随杀气，飞鸟避辕门。竟日留欢乐，城池未觉喧。
弱水应无地，阳关已近天。今君渡沙碛，累月断人烟。好武宁论命，封侯不计年。马寒防失道，雪没锦鞍鞯。
多病秋风落，君来慰眼前。自闻茅屋趣，只想竹林眠。满谷山云起，侵篱涧水悬。嗣宗诸子侄，早觉仲容贤。
山晚浮云合，归时恐路迷。涧寒人欲到，村黑鸟应栖。野客茅茨小，田家树木低。旧谙疏懒叔，须汝故相携。
白露黄粱熟，分张素有期。已应舂得细，颇觉寄来迟。味岂同金菊，香宜配绿葵。老人佗日爱，正想滑流匙。
几道泉浇圃，交横落慢坡。葳蕤秋叶少，隐映野云多。隔沼连香芰，通林带女萝。甚闻霜薤白，重惠意如何。
人说南州路，山猿树树悬。举家闻若骇，为寄小如拳。预哂愁胡面，初调见马鞭。许求聪慧者，童稚捧应癫。
隐者柴门内，畦蔬绕舍秋。盈筐承露薤，不待致书求。束比青刍色，圆齐玉箸头。衰年关鬲冷，味煖并无忧。
一室他乡远，空林暮景悬。正愁闻塞笛，独立见江船。巴蜀来多病，荆蛮去几年。应同王粲宅，留井岘山前。
南京西浦道，四月熟黄梅。湛湛长江去，冥冥细雨来。茅茨疏易湿，云雾密难开。竟日蛟龙喜，盘涡与岸回。
锦里烟尘外，江村八九家。圆荷浮小叶，细麦落轻花。卜宅从兹老，为农去国赊。远惭句漏令，不得问丹砂。
患气经时久，临江卜宅新。喧卑方避俗，疏快颇宜人。有客过茅宇，呼儿正葛巾。自锄稀菜甲，小摘为情亲。
客里何迁次，江边正寂寥。肯来寻一老，愁破是今朝。忧我营茅栋，携钱过野桥。他乡唯表弟，还往莫辞遥。
田舍清江曲，柴门古道旁。草深迷市井，地僻懒衣裳。榉柳枝枝弱，枇杷树树香。鸬鹚西日照，晒翅满鱼梁。
时出碧鸡坊，西郊向草堂。市桥官柳细，江路野梅香。傍架齐书帙，看题减药囊。无人觉来往，疏懒意何长。
江涨柴门外，儿童报急流。下床高数尺，倚杖没中洲。细动迎风燕，轻摇逐浪鸥。渔人萦小楫，容易拔船头。
京洛云山外，音书静不来。神交作赋客，力尽望乡台。衰疾江边卧，亲朋日暮回。白鸥元水宿，何事有馀哀。
明府岂辞满，藏身方告劳。青钱买野竹，白帻岸江皋。爱酒晋山简，能诗何水曹。时来访老疾，步屧到蓬蒿。
霜露晚凄凄，高天逐望低。远烟盐井上，斜景雪峰西。故国犹兵马，他乡亦鼓鼙。江城今夜客，还与旧乌啼。
相近竹参差，相过人不知。幽花欹满树，小水细通池。归客村非远，残樽席更移。看君多道气，从此数追随。
朝野欢娱后，乾坤震荡中。相随万里日，总作白头翁。岁晚仍分袂，江边更转蓬。勿云俱异域，饮啄几回同。
五岭皆炎热，宜人独桂林。梅花万里外，雪片一冬深。闻此宽相忆，为邦复好音。江边送孙楚，远附白头吟。
分手开元末，连年绝尺书。江山且相见，戎马未安居。剑外官人冷，关中驿骑疏。轻舟下吴会，主簿意何如。
何限倚山木，吟诗秋叶黄。蝉声集古寺，鸟影度寒塘。风物悲游子，登临忆侍郎。老夫贪佛日，随意宿僧房。
叶县郎官宰，周南太史公。神仙才有数，流落意无穷。骥病思偏秣，鹰愁怕苦笼。看君用高义，耻与万人同。
甲子西南异，冬来只薄寒。江云何夜尽，蜀雨几时乾。行李须相问，穷愁岂有宽。君听鸿雁响，恐致稻粱难。
将军胆气雄，臂悬两角弓。缠结青骢马，出入锦城中。时危未授钺，势屈难为功。宾客满堂上，何人高义同。
久客宜旋旆，兴王未息戈。蜀星阴见少，江雨夜闻多。百万传深入，寰区望匪它。司徒下燕赵，收取旧山河。
闻道并州镇，尚书训士齐。几时通蓟北，当日报关西。恋阙丹心破，沾衣皓首啼。老魂招不得，归路恐长迷。
力疾坐清晓，来时悲早春。转添愁伴客，更觉老随人。红入桃花嫩，青归柳叶新。望乡应未已，四海尚风尘。
啭枝黄鸟近，泛渚白鸥轻。一径野花落，孤村春水生。衰年催酿黍，细雨更移橙。渐喜交游绝，幽居不用名。
檐影微微落，津流脉脉斜。野船明细火，宿雁聚圆沙。云掩初弦月，香传小树花。邻人有美酒，稚子夜能赊。
野日荒荒白，春流泯泯清。渚蒲随地有，村径逐门成。只作披衣惯，常从漉酒生。眼前无俗物，多病也身轻。
三月桃花浪，江流复旧痕。朝来没沙尾，碧色动柴门。接缕垂芳饵，连筒灌小园。已添无数鸟，争浴故相喧。
萧萧风色暮，江头人不行。村舂雨外急，邻火夜深明。胡羯何多难，渔樵寄此生。中原有兄弟，万里正含情。
春来常早起，幽事颇相关。帖石防隤岸，开林出远山。一丘藏曲折，缓步有跻攀。童仆来城市，瓶中得酒还。
花飞有底急，老去愿春迟。可惜欢娱地，都非少壮时。宽心应是酒，遣兴莫过诗。此意陶潜解，吾生后汝期。
步屦深林晚，开樽独酌迟。仰蜂黏落絮，行蚁上枯梨。薄劣惭真隐，幽偏得自怡。本无轩冕意，不是傲当时。
整履步青芜，荒庭日欲晡。芹泥随燕觜，花蕊上蜂须。把酒从衣湿，吟诗信杖扶。敢论才见忌，实有醉如愚。
寒食江村路，风花高下飞。汀烟轻冉冉，竹日静晖晖。田父要皆去，邻家闹不违。地偏相识尽，鸡犬亦忘归。
楠树色冥冥，江边一盖青。近根开药圃，接叶制茅亭。落景阴犹合，微风韵可听。寻常绝醉困，卧此片时醒。
独绕虚斋径，常持小斧柯。幽阴成颇杂，恶木剪还多。枸杞因吾有，鸡栖奈汝何。方知不材者，生长漫婆娑。
蜀王将此镜，送死置空山。冥寞怜香骨，提携近玉颜。众妃无复叹，千骑亦虚还。独有伤心石，埋轮月宇间。
故人南郡去，去索作碑钱。本卖文为活，翻令室倒悬。荆扉深蔓草，土锉冷疏烟。老罢休无赖，归来省醉眠。
野寺江天豁，山扉花竹幽。诗应有神助，吾得及春游。径石相萦带，川云自去留。禅枝宿众鸟，漂转暮归愁。
望极春城上，开筵近鸟巢。白花檐外朵，青柳槛前梢。池水观为政，厨烟觉远庖。西川供客眼，唯有此江郊。
村晚惊风度，庭幽过雨沾。夕阳薰细草，江色映疏帘。书乱谁能帙，杯乾可自添。时闻有馀论，未怪老夫潜。
凉气晚萧萧，江云乱眼飘。风鸳藏近渚，雨燕集深条。黄绮终辞汉，巢由不见尧。草堂樽酒在，幸得过清朝。
故人亦流落，高义动乾坤。何日通燕塞，相看老蜀门。东行应暂别，北望苦销魂。凛凛悲秋意，非君谁与论。
老耻妻孥笑，贫嗟出入劳。客情投异县，诗态忆吾曹。东郭沧江合，西山白雪高。文章差底病，回首兴滔滔。
野桥齐度马，秋望转悠哉。竹覆青城合，江从灌口来。入村樵径引，尝果栗皱开。落尽高天日，幽人未遣回。
当代论才子，如公复几人。骅骝开道路，鹰隼出风尘。行色秋将晚，交情老更亲。天涯喜相见，披豁对吾真。
古寺僧牢落，空房客寓居。故人供禄米，邻舍与园蔬。双树容听法，三车肯载书。草玄吾岂敢，赋或似相如。
荒村建子月，独树老夫家。雾里江船渡，风前径竹斜。寒鱼依密藻，宿鹭起圆沙。蜀酒禁愁得，无钱何处赊。
有客骑骢马，江边问草堂。远寻留药价，惜别到文场。入幕旌旗动，归轩锦绣香。时应念衰疾，书疏及沧浪。
晚景孤村僻，行军数骑来。交新徒有喜，礼厚愧无才。赏静怜云竹，忘归步月台。何当看花蕊，欲发照江梅。
暂往比邻去，空闻二妙归。幽栖诚简略，衰白已光辉。野外贫家远，村中好客稀。论文或不愧，肯重款柴扉。
卧病荒郊远，通行小径难。故人能领客，携酒重相看。自愧无鲑菜，空烦卸马鞍。移樽劝山简，头白恐风寒。
把烛成桥夜，回舟坐客时。天高云去尽，江迥月来迟。衰谢多扶病，招邀屡有期。异方乘此兴，乐罢不无悲。
简易高人意，匡床竹火炉。寒天留远客，碧海挂新图。虽对连山好，贪看绝岛孤。群仙不愁思，冉冉下蓬壶。
方丈浑连水，天台总映云。人间长见画，老去恨空闻。范蠡舟偏小，王乔鹤不群。此生随万物，何路出尘氛。
高浪垂翻屋，崩崖欲压床。野桥分子细，沙岸绕微茫。红浸珊瑚短，青悬薜荔长。浮查并坐得，仙老暂相将。
生死论交地，何由见一人。悲君随燕雀，薄宦走风尘。绵谷元通汉，沱江不向秦。五陵花满眼，传语故乡春。
戎马交驰际，柴门老病身。把君诗过日，念此别惊神。地阔峨眉晚，天高岘首春。为于耆旧内，试觅姓庞人。
卫青开幕府，杨仆将楼船。汉节梅花外，春城海水边。铜梁书远及，珠浦使将旋。贫病他乡老，烦君万里传。
乡关胡骑远，宇宙蜀城偏。忽得炎州信，遥从月峡传。云深骠骑幕，夜隔孝廉船。却寄双愁眼，相思泪点悬。
南海春天外，功曹几月程。峡云笼树小，湖日落船明。交趾丹砂重，韶州白葛轻。幸君因旅客，时寄锦官城。
栀子比众木，人间诚未多。于身色有用，与道气伤和。红取风霜实，青看雨露柯。无情移得汝，贵在映江波。
故使笼宽织，须知动损毛。看云莫怅望，失水任呼号。六翮曾经剪，孤飞卒未高。且无鹰隼虑，留滞莫辞劳。
花鸭无泥滓，阶前每缓行。羽毛知独立，黑白太分明。不觉群心妒，休牵众眼惊。稻粱沾汝在，作意莫先鸣。
早花随处发，春鸟异方啼。万里清江上，三年落日低。畏人成小筑，褊性合幽栖。门径从榛草，无心走马蹄。
贱子何人记，迷芳著处家。竹风连野色，江沫拥春沙。种药扶衰病，吟诗解叹嗟。似闻胡骑走，失喜问京华。
蜀天常夜雨，江槛已朝晴。叶润林塘密，衣乾枕席清。不堪秪老病，何得尚浮名。浅把涓涓酒，深凭送此生。
日临公馆静，画满地图雄。剑阁星桥北，松州雪岭东。华夷山不断，吴蜀水相通。兴与烟霞会，清樽幸不空。
宿雨南江涨，波涛乱远峰。孤亭凌喷薄，万井逼舂容。霄汉愁高鸟，泥沙困老龙。天边同客舍，携我豁心胸。
九日应愁思，经时冒险艰。不眠持汉节，何路出巴山。小驿香醪嫩，重岩细菊斑。遥知簇鞍马，回首白云间。
地下苏司业，情亲独有君。那因丧乱后，便有死生分。老罢知明镜，悲来望白云。自从失词伯，不复更论文。
郑老身仍窜，台州信所传。为农山涧曲，卧病海云边。世已疏儒素，人犹乞酒钱。徒劳望牛斗，无计斸龙泉。
客睡何曾著，秋天不肯明。卷帘残月影，高枕远江声。计拙无衣食，途穷仗友生。老妻书数纸，应悉未归情。
江水东流去，清樽日复斜。异方同宴赏，何处是京华。亭景临山水，村烟对浦沙。狂歌过于胜，得醉即为家。
追饯同舟日，伤春一水间。飘零为客久，衰老羡君还。花远重重树，云轻处处山。天涯故人少，更益鬓毛斑。
行路难如此，登楼望欲迷。身无却少壮，迹有但羁栖。江水流城郭，春风入鼓鞞。双双新燕子，依旧已衔泥。
天畔登楼眼，随春入故园。战场今始定，移柳更能存。厌蜀交游冷，思吴胜事繁。应须理舟楫，长啸下荆门。
凭高送所亲，久坐惜芳辰。远水非无浪，他山自有春。野花随处发，官柳著行新。天际伤愁别，离筵何太频。
迟日深春水，轻舟送别筵。帝乡愁绪外，春色泪痕边。见酒须相忆，将诗莫浪传。若逢岑与范，为报各衰年。
二月频送客，东津江欲平。烟花山际重，舟楫浪前轻。泪逐劝杯下，愁连吹笛生。离筵不隔日，那得易为情。
青山意不尽，衮衮上牛头。无复能拘碍，真成浪出游。花浓春寺静，竹细野池幽。何处莺啼切，移时独未休。
牛头见鹤林，梯径绕幽深。春色浮山外，天河宿殿阴。传灯无白日，布地有黄金。休作狂歌老，回看不住心。
兜率知名寺，真如会法堂。江山有巴蜀，栋宇自齐梁。庾信哀虽久，何颙好不忘。白牛车远近，且欲上慈航。
树密当山径，江深隔寺门。霏霏云气重，闪闪浪花翻。不复知天大，空馀见佛尊。时应清盥罢，随喜给孤园。
春日清江岸，千甘二顷园。青云羞叶密，白雪避花繁。结子随边使，开筒近至尊。后于桃李熟，终得献金门。
上客回空骑，佳人满近船。江清歌扇底，野旷舞衣前。玉袖凌风并，金壶隐浪偏。竞将明媚色，偷眼艳阳天。
白日移歌袖，清霄近笛床。翠眉萦度曲，云鬓俨分行。立马千山暮，回舟一水香。使君自有妇，莫学野鸳鸯。
路出双林外，亭窥万井中。江城孤照日，山谷远含风。兵革身将老，关河信不通。犹残数行泪，忍对百花丛。
春日无人境，虚空不住天。莺花随世界，楼阁寄山巅。迟暮身何得，登临意惘然。谁能解金印，潇洒共安禅。
舟楫诸侯饯，车舆使者归。山花相映发，水鸟自孤飞。春日垂霜鬓，天隅把绣衣。故人从此去，寥落寸心违。
柳影含云幕，江波近酒壶。异方惊会面，终宴惜征途。沙晚低风蝶，天晴喜浴凫。别离伤老大，意绪日荒芜。
西汉亲王子，成都老客星。百年双白鬓，一别五秋萤。忍断杯中物，秪看座右铭。不能随皂盖，自醉逐浮萍。
策杖时能出，王门异昔游。已知嗟不起，未许醉相留。蜀酒浓无敌，江鱼美可求。终思一酩酊，净扫雁池头。
群盗无归路，衰颜会远方。尚怜诗警策，犹记酒颠狂。鲁卫弥尊重，徐陈略丧亡。空馀枚叟在，应念早升堂。
改席台能迥，留门月复光。云行遗暑湿，山谷进风凉。老去一杯足，谁怜屡舞长。何须把官烛，似恼鬓毛苍。
凉风动万里，群盗尚纵横。家远传书日，秋来为客情。愁窥高鸟过，老逐众人行。始欲投三峡，何由见两京。
才名旧楚将，妙略拥兵机。玉垒虽传檄，松州会解围。和亲知拙计，公主漫无归。青海今谁得，西戎实饱飞。
汉北豺狼满，巴西道路难。血埋诸将甲，骨断使臣鞍。牢落新烧栈，苍茫旧筑坛。深怀喻蜀意，恸哭望王官。
十室几人在，千山空自多。路衢唯见哭，城市不闻歌。漂梗无安地，衔枚有荷戈。官军未通蜀，吾道竟如何。
将帅蒙恩泽，兵戈有岁年。至今劳圣主，何以报皇天。白骨新交战，云台旧拓边。乘槎断消息，无处觅张骞。
洛下舟车入，天中贡赋均。日闻红粟腐，寒待翠华春。莫取金汤固，长令宇宙新。不过行俭德，盗贼本王臣。
丹桂风霜急，青梧日夜凋。由来强干地，未有不臣朝。受钺亲贤往，卑宫制诏遥。终依古封建，岂独听箫韶。
盗灭人还乱，兵残将自疑。登坛名绝假，报主尔何迟。领郡辄无色，之官皆有词。愿闻哀痛诏，端拱问疮痍。
乱后今相见，秋深复远行。风尘为客日，江海送君情。晋室丹阳尹，公孙白帝城。经过自爱惜，取次莫论兵。
城晚通云雾，亭深到芰荷。吏人桥外少，秋水席边多。近属淮王至，高门蓟子过。荆州爱山简，吾醉亦长歌。
夜深露气清，江月满江城。浮客转危坐，归舟应独行。关山同一照，乌鹊自多惊。欲得淮王术，风吹晕已生。
闻道花门将，论功未尽归。自从收帝里，谁复总戎机。蜂虿终怀毒，雷霆可震威。莫令鞭血地，再湿汉臣衣。
江水长流地，山云薄暮时。寒花隐乱草，宿鸟择深枝。旧国见何日，高秋心苦悲。人生不再好，鬓发白成丝。
彝界荒山顶，蕃州积雪边。筑城依白帝，转粟上青天。蜀将分旗鼓，羌兵助井泉。西戎背和好，杀气日相缠。
辛苦三城戍，长防万里秋。烟尘侵火井，雨雪闭松州。风动将军幕，天寒使者裘。漫山贼营垒，回首得无忧。
子弟犹深入，关城未解围。蚕崖铁马瘦，灌口米船稀。辩士安边策，元戎决胜威。今朝乌鹊喜，欲报凯歌归。
淅淅风生砌，团团日隐墙。遥空秋雁灭，半岭暮云长。病叶多先坠，寒花只暂香。巴城添泪眼，今夜复清光。
扶病送君发，自怜犹不归。秪应尽客泪，复作掩荆扉。江汉故人少，音书从此稀。往还二十载，岁晚寸心违。
王子思归日，长安已乱兵。沾衣问行在，走马向承明。暮景巴蜀僻，春风江汉清。晋山虽自弃，魏阙尚含情。
草满巴西绿，空城白日长。风吹花片片，春动水茫茫。八骏随天子，群臣从武皇。遥闻出巡守，早晚遍遐荒。
久客应吾道，相随独尔来。孰知江路近，频为草堂回。鹅鸭宜长数，柴荆莫浪开。东林竹影薄，腊月更须栽。
送客苍溪县，山寒雨不开。直愁骑马滑，故作泛舟回。青惜峰峦过，黄知橘柚来。江流大自在，坐稳兴悠哉。
方舟不用楫，极目总无波。长日容杯酒，深江净绮罗。乱离还奏乐，飘泊且听歌。故国流清渭，如今花正多。
山豁何时断，江平不肯流。稍知花改岸，始验鸟随舟。结束多红粉，欢娱恨白头。非君爱人客，晦日更添愁。
有径金沙软，无人碧草芳。野畦连蛱蝶，江槛俯鸳鸯。日晚烟花乱，风生锦绣香。不须吹急管，衰老易悲伤。
春岸桃花水，云帆枫树林。偷生长避地，适远更沾襟。老病南征日，君恩北望心。百年歌自苦，未见有知音。
羁旅知交态，淹留见俗情。衰颜聊自哂，小吏最相轻。去国哀王粲，伤时哭贾生。狐狸何足道，豺虎正纵横。
肃肃花絮晚，菲菲红素轻。日长唯鸟雀，春远独柴荆。数有关中乱，何曾剑外清。故乡归不得，地入亚夫营。
雾隐平郊树，风含广岸波。沈沈春色静，惨惨暮寒多。戍鼓犹长击，林莺遂不歌。忽思高宴会，朱袖拂云和。
旅食惊双燕，衔泥入此堂。应同避燥湿，且复过炎凉。养子风尘际，来时道路长。今秋天地在，吾亦离殊方。
百舌来何处，重重祗报春。知音兼众语，整翮岂多身。花密藏难见，枝高听转新。过时如发口，君侧有谗人。
江汉山重阻，风云地一隅。年年非故物，处处是穷途。丧乱秦公子，悲凉楚大夫。平生心已折，行路日荒芜。
巴蜀愁谁语，吴门兴杳然。九江春草外，三峡暮帆前。厌就成都卜，休为吏部眠。蓬莱如可到，衰白问群仙。
道路时通塞，江山日寂寥。偷生唯一老，伐叛已三朝。雨急青枫暮，云深黑水遥。梦归归未得，不用楚辞招。
离亭非旧国，春色是他乡。老畏歌声断，愁随舞曲长。二天开宠饯，五马烂生光。川路风烟接，俱宜下凤皇。
寂寞春山路，君王不复行。古墙犹竹色，虚阁自松声。鸟雀荒村暮，云霞过客情。尚思歌吹入，千骑把霓旌。
春江不可渡，二月已风涛。舟楫欹斜疾，鱼龙偃卧高。渚花兼素锦，汀草乱青袍。戏问垂纶客，悠悠见汝曹。
南国旱无雨，今朝江出云。入空才漠漠，洒迥已纷纷。巢燕高飞尽，林花润色分。晚来声不绝，应得夜深闻。
窜身来蜀地，同病得韦郎。天下干戈满，江边岁月长。别筵花欲暮，春日鬓俱苍。为问南溪竹，抽梢合过墙。
汨汨避群盗，悠悠经十年。不成向南国，复作游西川。物役水虚照，魂伤山寂然。我生无倚著，尽室畏途边。
长林偃风色，回复意犹迷。衫裛翠微润，马衔青草嘶。栈悬斜避石，桥断却寻溪。何日干戈尽，飘飘愧老妻。
行色递隐见，人烟时有无。仆夫穿竹语，稚子入云呼。转石惊魑魅，抨弓落狖鼯。真供一笑乐，似欲慰穷途。
南国昼多雾，北风天正寒。路危行木杪，身远宿云端。山鬼吹灯灭，厨人语夜阑。鸡鸣问前馆，世乱敢求安。
马首见盐亭，高山拥县青。云溪花淡淡，春郭水泠泠。全蜀多名士，严家聚德星。长歌意无极，好为老夫听。
看花虽郭内，倚杖即溪边。山县早休市，江桥春聚船。狎鸥轻白浪，归雁喜青天。物色兼生意，凄凉忆去年。
旧相恩追后，春池赏不稀。阙庭分未到，舟楫有光辉。豉化莼丝熟，刀鸣鲙缕飞。使君双皂盖，滩浅正相依。
鹅儿黄似酒，对酒爱新鹅。引颈嗔船逼，无行乱眼多。翅开遭宿雨，力小困沧波。客散层城暮，狐狸奈若何。
客里有所过，归来知路难。开门野鼠走，散帙壁鱼乾。洗杓开新酝，低头拭小盘。凭谁给曲蘖，细酌老江干。
邛州崔录事，闻在果园坊。久待无消息，终朝有底忙。应愁江树远，怯见野亭荒。浩荡风尘外，谁知酒熟香。
此老已云殁，邻人嗟亦休。竟无宣室召，徒有茂陵求。妻子寄他食，园林非昔游。空馀繐帷在，淅淅野风秋。
燕入非旁舍，鸥归祗故池。断桥无复板，卧柳自生枝。遂有山阳作，多惭鲍叔知。素交零落尽，白首泪双垂。
弱质岂自负，移根方尔瞻。细声闻玉帐，疏翠近珠帘。未见紫烟集，虚蒙清露沾。何当一百丈，欹盖拥高檐。
绿竹半含箨，新梢才出墙。色侵书帙晚，阴过酒樽凉。雨洗娟娟净，风吹细细香。但令无剪伐，会见拂云长。
湍驶风醒酒，船回雾起堤。高城秋自落，杂树晚相迷。坐触鸳鸯起，巢倾翡翠低。莫须惊白鹭，为伴宿清溪。
垂老戎衣窄，归休寒色深。渔舟上急水，猎火著高林。日有习池醉，愁来梁甫吟。干戈未偃息，出处遂何心。
野外堂依竹，篱边水向城。蚁浮仍腊味，鸥泛已春声。药许邻人斸，书从稚子擎。白头趋幕府，深觉负平生。
农务村村急，春流岸岸深。乾坤万里眼，时序百年心。茅屋还堪赋，桃源自可寻。艰难贱生理，飘泊到如今。
迢递来三蜀，蹉跎有六年。客身逢故旧，发兴自林泉。过懒从衣结，频游任履穿。藩篱无限景，恣意买江天。
种竹交加翠，栽桃烂熳红。经心石镜月，到面雪山风。赤管随王命，银章付老翁。岂知牙齿落，名玷荐贤中。
扶病垂朱绂，归休步紫苔。郊扉存晚计，幕府愧群材。燕外晴丝卷，鸥边水叶开。邻家送鱼鳖，问我数能来。
群盗哀王粲，中年召贾生。登楼初有作，前席竟为荣。宅入先贤传，才高处士名。异时怀二子，春日复含情。
素幔随流水，归舟返旧京。老亲如宿昔，部曲异平生。风送蛟龙雨，天长骠骑营。一哀三峡暮，遗后见君情。
胜绝惊身老，情忘发兴奇。座从歌妓密，乐任主人为。重碧拈春酒，轻红擘荔枝。楼高欲愁思，横笛未休吹。
闻道乘骢发，沙边待至今。不知云雨散，虚费短长吟。山带乌蛮阔，江连白帝深。船经一柱观，留眼共登临。
归朝不相见，蜀使忽传亡。虚历金华省，何殊地下郎。致君丹槛折，哭友白云长。独步诗名在，秪令故旧伤。
出守吾家侄，殊方此日欢。自须游阮巷，不是怕湖滩。乐助长歌逸，杯饶旅思宽。昔曾如意舞，牵率强为看。
忠州三峡内，井邑聚云根。小市常争米，孤城早闭门。空看过客泪，莫觅主人恩。淹泊仍愁虎，深居赖独园。
儿扶犹杖策，卧病一秋强。白发少新洗，寒衣宽总长。故人忧见及，此别泪相忘。各逐萍流转，来书细作行。
南雪不到地，青崖沾未消。微微向日薄，脉脉去人遥。冬热鸳鸯病，峡深豺虎骄。愁边有江水，焉得北之朝。
众水会涪万，瞿塘争一门。朝宗人共挹，盗贼尔谁尊。孤石隐如马，高萝垂饮猿。归心异波浪，何事即飞翻。
浩浩终不息，乃知东极临。众流归海意，万国奉君心。色借潇湘阔，声驱滟滪深。未辞添雾雨，接上遇衣襟。
远闻房太守，归葬陆浑山。一德兴王后，孤魂久客间。孔明多故事，安石竟崇班。他日嘉陵涕，仍沾楚水还。
丹旐飞飞日，初传发阆州。风尘终不解，江汉忽同流。剑动新身匣，书归故国楼。尽哀知有处，为客恐长休。
寒花开已尽，菊蕊独盈枝。旧摘人频异，轻香酒暂随。地偏初衣裌，山拥更登危。万国皆戎马，酣歌泪欲垂。
石城除击柝，铁锁欲开关。鼓角悲荒塞，星河落曙山。巴人常小梗，蜀使动无还。垂老孤帆色，飘飘犯百蛮。
军吏回官烛，舟人自楚歌。寒沙蒙薄雾，落月去清波。壮惜身名晚，衰惭应接多。归朝日簪笏，筋力定如何。
军旅西征僻，风尘战伐多。犹闻蜀父老，不忘舜讴歌。天险终难立，柴门岂重过。朝朝巫峡水，远逗锦江波。
万里桥南宅，百花潭北庄。层轩皆面水，老树饱经霜。雪岭界天白，锦城曛日黄。惜哉形胜地，回首一茫茫。
老病巫山里，稽留楚客中。药残他日裹，花发去年丛。夜足沾沙雨，春多逆水风。合分双赐笔，犹作一飘蓬。
南楚青春异，暄寒早早分。无名江上草，随意岭头云。正月蜂相见，非时鸟共闻。杖藜妨跃马，不是故离群。
伏枕云安县，迁居白帝城。春知催柳别，江与放船清。农事闻人说，山光见鸟情。禹功饶断石，且就土微平。
城暗更筹急，楼高雨雪微。稍通绡幕霁，远带玉绳稀。门鹊晨光起，墙乌宿处飞。寒江流甚细，有意待人归。
山木抱云稠，寒江绕上头。雪崖才变石，风幔不依楼。社稷堪流涕，安危在运筹。看君话王室，感动几销忧。
楼雨沾云幔，山寒著水城。径添沙面出，湍减石棱生。菊蕊凄疏放，松林驻远情。滂沱朱槛湿，万虑傍檐楹。
江柳非时发，江花冷色频。地偏应有瘴，腊近已含春。失学从愚子，无家住老身。不知西阁意，肯别定留人。
西阁从人别，人今亦故亭。江云飘素练，石壁断空青。沧海先迎日，银河倒列星。平生耽胜事，吁骇始初经。
问子能来宿，今疑索故要。匣琴虚夜夜，手板自朝朝。金吼霜钟彻，花催腊炬销。早凫江槛底，双影漫飘飖。
恍惚寒山暮，逶迤白雾昏。山虚风落石，楼静月侵门。击柝可怜子，无衣何处村。时危关百虑，盗贼尔犹存。
水色含群动，朝光切太虚。年侵频怅望，兴远一萧疏。猿挂时相学，鸥行炯自如。瞿唐春欲至，定卜瀼西居。
奔峭背赤甲，断崖当白盐。客居愧迁次，春酒渐多添。花亚欲移竹，鸟窥新捲帘。衰年不敢恨，胜概欲相兼。
乱后居难定，春归客未还。水生鱼复浦，云暖麝香山。半顶梳头白，过眉拄杖斑。相看多使者，一一问函关。
宋玉归州宅，云通白帝城。吾人淹老病，旅食岂才名。峡口风常急，江流气不平。只应与儿子，飘转任浮生。
归羡辽东鹤，吟同楚执圭。未成游碧海，著处觅丹梯。云障宽江左，春耕破瀼西。桃红客若至，定似昔人迷。
久嗟三峡客，再与暮春期。百舌欲无语，繁花能几时。谷虚云气薄，波乱日华迟。战伐何由定，哀伤不在兹。
此邦千树橘，不见比封君。养拙干戈际，全生麋鹿群。畏人江北草，旅食瀼西云。万里巴渝曲，三年实饱闻。
壮年学书剑，他日委泥沙。事主非无禄，浮生即有涯。高斋依药饵，绝域改春华。丧乱丹心破，王臣未一家。
仲夏流多水，清晨向小园。碧溪摇艇阔，朱果烂枝繁。始为江山静，终防市井喧。畦蔬绕茅屋，自足媚盘餐。
楂梨且缀碧，梅杏半传黄。小子幽园至，轻笼熟柰香。山风犹满把，野露及新尝。欲寄江湖客，提携日月长。
礼乐攻吾短，山林引兴长。掉头纱帽仄，曝背竹书光。风落收松子，天寒割蜜房。稀疏小红翠，驻屐近微香。
远岸秋沙白，连山晚照红。潜鳞输骇浪，归翼会高风。砧响家家发，樵声个个同。飞霜任青女，赐被隔南宫。
身许麒麟画，年衰鸳鹭群。大江秋易盛，空峡夜多闻。径隐千重石，帆留一片云。儿童解蛮语，不必作参军。
峡内淹留客，溪边四五家。古苔生迮地，秋竹隐疏花。塞俗人无井，山田饭有沙。西江使船至，时复问京华。
岑寂双甘树，婆娑一院香。交柯低几杖，垂实碍衣裳。满岁如松碧，同时待菊黄。几回沾叶露，乘月坐胡床。
病枕依茅栋，荒锄净果林。背堂资僻远，在野兴清深。山雉防求敌，江猿应独吟。泄云高不去，隐几亦无心。
众壑生寒早，长林卷雾齐。青虫悬就日，朱果落封泥。薄俗防人面，全身学马蹄。吟诗坐回首，随意葛巾低。
篱弱门何向，沙虚岸只摧。日斜鱼更食，客散鸟还来。寒水光难定，秋山响易哀。天涯稍曛黑，倚杖更裴回。
乔木村墟古，疏篱野蔓悬。清琴将暇日，白首望霜天。登俎黄甘重，支床锦石圆。远游虽寂寞，难见此山川。
由来巫峡水，本自楚人家。客病留因药，春深买为花。秋庭风落果，瀼岸雨颓沙。问俗营寒事，将诗待物华。
白盐危峤北，赤甲古城东。平地一川稳，高山四面同。烟霜凄野日，粳稻熟天风。人事伤蓬转，吾将守桂丛。
东屯复瀼西，一种住青溪。来往皆茅屋，淹留为稻畦。市喧宜近利，林僻此无蹊。若访衰翁语，须令剩客迷。
道北冯都使，高斋见一川。子能渠细石，吾亦沼清泉。枕带还相似，柴荆即有焉。斫畬应费日，解缆不知年。
牢落西江外，参差北户间。久游巴子国，卧病楚人山。幽独移佳境，清深隔远关。寒空见鸳鹭，回首忆朝班。
香稻三秋末，平田百顷间。喜无多屋宇，幸不碍云山。御裌侵寒气，尝新破旅颜。红鲜终日有，玉粒未吾悭。
稻米炊能白，秋葵煮复新。谁云滑易饱，老藉软俱匀。种幸房州熟，苗同伊阙春。无劳映渠碗，自有色如银。
盗贼浮生困，诛求异俗贫。空村惟见鸟，落日未逢人。步壑风吹面，看松露滴身。远山回白首，战地有黄尘。
峡内归田客，江边借马骑。非寻戴安道，似向习家池。峡险风烟僻，天寒橘柚垂。筑场看敛积，一学楚人为。
短景难高卧，衰年强此身。山家蒸栗暖，野饭射麋新。世路知交薄，门庭畏客频。牧童斯在眼，田父实为邻。
复作归田去，犹残穫稻功。筑场怜穴蚁，拾穗许村童。落杵光辉白，除芒子粒红。加餐可扶老，仓庾慰飘蓬。
稻穫空云水，川平对石门。寒风疏落木，旭日散鸡豚。野哭初闻战，樵歌稍出村。无家问消息，作客信乾坤。
城峻随天壁，楼高更女墙。江流思夏后，风至忆襄王。老去闻悲角，人扶报夕阳。公孙初恃险，跃马意何长。
卓立群峰外，蟠根积水边。他皆任厚地，尔独近高天。白榜千家邑，清秋万估船。词人取佳句，刻画竟谁传。
巨积水中央，江寒出水长。沈牛荅云雨，如马戒舟航。天意存倾覆，神功接混茫。干戈连解缆，行止忆垂堂。
江度寒山阁，城高绝塞楼。翠屏宜晚对，白谷会深游。急急能鸣雁，轻轻不下鸥。彝陵春色起，渐拟放扁舟。
徐步移班杖，看山仰白头。翠深开断壁，红远结飞楼。日出清江望，暄和散旅愁。春城见松雪，始拟进归舟。
漠漠虚无里，连连睥睨侵。楼光去日远，峡影入江深。腊破思端绮，春归待一金。去年梅柳意，还欲搅边心。
闻说江陵府，云沙静眇然。白鱼如切玉，朱橘不论钱。水有远湖树，人今何处船。青山各在眼，却望峡中天。
峡口大江间，西南控百蛮。城欹连粉堞，岸断更青山。开辟多天险，防隅一水关。乱离闻鼓角，秋气动衰颜。
时清关失险，世乱戟如林。去矣英雄事，荒哉割据心。芦花留客晚，枫树坐猿深。疲薾烦亲故，诸侯数赐金。
三峡传何处，双崖壮此门。入天犹石色，穿水忽云根。猱攫须髯古，蛟龙窟宅尊。羲和冬驭近，愁畏日车翻。
洞房环佩冷，玉殿起秋风。秦地应新月，龙池满旧宫。系舟今夜远，清漏往时同。万里黄山北，园陵白露中。
宿昔青门里，蓬莱仗数移。花娇迎杂树，龙喜出平池。落日留王母，微风倚少儿。宫中行乐秘，少有外人知。
能画毛延寿，投壶郭舍人。每蒙天一笑，复似物皆春。政化平如水，皇恩断若神。时时用抵戏，亦未杂风尘。
鹦鹉含愁思，聪明忆别离。翠衿浑短尽，红觜漫多知。未有开笼日，空残旧宿枝。世人怜复损，何用羽毛奇。
历历开元事，分明在眼前。无端盗贼起，忽已岁时迁。巫峡西江外，秦城北斗边。为郎从白首，卧病数秋天。
洛阳昔陷没，胡马犯潼关。天子初愁思，都人惨别颜。清笳去宫阙，翠盖出关山。故老仍流涕，龙髯幸再攀。
骊山绝望幸，花萼罢登临。地下无朝烛，人间有赐金。鼎湖龙去远，银海雁飞深。万岁蓬莱日，长悬旧羽林。
提封汉天下，万国尚同心。借问悬车守，何如俭德临。时徵俊乂入，草窃犬羊侵。愿戒兵犹火，恩加四海深。
巫峡盘涡晓，黔阳贡物秋。丹砂同陨石，翠羽共沈舟。羁使空斜影，龙居閟积流。篙工幸不溺，俄顷逐轻鸥。
竹宫时望拜，桂馆或求仙。姹女临波日，神光照夜年。徒闻斩蛟剑，无复爨犀船。使者随秋色，迢迢独上天。
垂白冯唐老，清秋宋玉悲。江喧长少睡，楼迥独移时。多难身何补，无家病不辞。甘从千日醉，未许七哀诗。
江月光于水，高楼思杀人。天边长作客，老去一沾巾。玉露团清影，银河没半轮。谁家挑锦字，灭烛翠眉嚬。
中夜江山静，危楼望北辰。长为万里客，有愧百年身。故国风云气，高堂战伐尘。胡雏负恩泽，嗟尔太平人。
白露团甘子，清晨散马蹄。圃开连石树，船渡入江溪。凭几看鱼乐，回鞭急鸟栖。渐知秋实美，幽径恐多蹊。
孟氏好兄弟，养亲唯小园。承颜胝手足，坐客强盘飧。负米力葵外，读书秋树根。卜邻惭近舍，训子学谁门。
吾宗老孙子，质朴古人风。耕凿安时论，衣冠与世同。在家常早起，忧国愿年丰。语及君臣际，经书满腹中。
壮心久零落，白首寄人间。天下兵常斗，江东客未还。穷猿号雨雪，老马怯关山。武德开元际，苍生岂重攀。
花叶随天意，江溪共石根。早霞随类影，寒水各依痕。易下杨朱泪，难招楚客魂。风涛暮不稳，舍棹宿谁门。
瞿塘夜水黑，城内改更筹。翳翳月沈雾，辉辉星近楼。气衰甘少寐，心弱恨和愁。多垒满山谷，桃源无处求。
孤月当楼满，寒江动夜扉。委波金不定，照席绮逾依。未缺空山静，高悬列宿稀。故园松桂发，万里共清辉。
西阁百寻馀，中宵步绮疏。飞星过水白，落月动沙虚。择木知幽鸟，潜波想巨鱼。亲朋满天地，兵甲少来书。
养拙蓬为户，茫茫何所开。江通神女馆，地隔望乡台。渐惜容颜老，无由弟妹来。兵戈与人事，回首一悲哀。
高秋苏病气，白发自能梳。药饵憎加减，门庭闷扫除。杖藜还客拜，爱竹遣儿书。十月江平稳，轻舟进所如。
江涛万古峡，肺气久衰翁。不寐防巴虎，全生狎楚童。衣裳垂素发，门巷落丹枫。常怪商山老，兼存翊赞功。
摇落巫山暮，寒江东北流。烟尘多战鼓，风浪少行舟。鹅费羲之墨，貂馀季子裘。长怀报明主，卧病复高秋。
生年鹖冠子，叹世鹿皮翁。眼复几时暗，耳从前月聋。猿鸣秋泪缺，雀噪晚愁空。黄落惊山树，呼儿问朔风。
竟日雨冥冥，双崖洗更青。水花寒落岸，山鸟暮过庭。煖老须燕玉，充饥忆楚萍。胡笳在楼上，哀怨不堪听。
白狗斜临北，黄牛更在东。峡云常照夜，江月会兼风。晒药安垂老，应门试小童。亦知行不逮，苦恨耳多聋。
江阔浮高栋，云长出断山。尘沙连越巂，风雨暗荆蛮。雁矫衔芦内，猿啼失木间。弊裘苏季子，历国未知还。
久雨巫山暗，新晴锦绣文。碧知湖外草，红见海东云。竟日莺相和，摩霄鹤数群。野花乾更落，风处急纷纷。
啼乌争引子，鸣鹤不归林。下食遭泥去，高飞恨久阴。雨声冲塞尽，日气射江深。回首周南客，驱驰魏阙心。
始贺天休雨，还嗟地出雷。骤看浮峡过，密作渡江来。牛马行无色，蛟龙斗不开。干戈盛阴气，未必自阳台。
断续巫山雨，天河此夜新。若无青嶂月，愁杀白头人。魍魉移深树，虾蟆动半轮。故园当北斗，直指照西秦。
并照巫山出，新窥楚水清。羁栖愁里见，二十四回明。必验升沈体，如知进退情。不违银汉落，亦伴玉绳横。
万里瞿塘峡，春来六上弦。时时开暗室，故故满青天。爽合风襟静，高当泪脸悬。南飞有乌鹊，夜久落江边。
万木云深隐，连山雨未开。风扉掩不定，水鸟过仍回。鲛馆如鸣杼，樵舟岂伐枚。清凉破炎毒，衰意欲登台。
返照斜初彻，浮云薄未归。江虹明远饮，峡雨落馀飞。凫雁终高去，熊罴觉自肥。秋分客尚在，竹露夕微微。
小雨夜复密，回风吹早秋。野凉侵闭户，江满带维舟。通籍恨多病，为郎忝薄游。天寒出巫峡，醉别仲宣楼。
只应踏初雪，骑马发荆州。直怕巫山雨，真伤白帝秋。群公苍玉佩，天子翠云裘。同舍晨趋侍，胡为淹此留。
束带还骑马，东西却渡船。林中才有地，峡外绝无天。虚白高人静，喧卑俗累牵。他乡悦迟暮，不敢废诗篇。
雷霆空霹雳，云雨竟虚无。炎赫衣流汗，低垂气不苏。乞为寒水玉，愿作冷秋菰。何似儿童岁，风凉出舞雩。
瘴云终不灭，泸水复西来。闭户人高卧，归林鸟却回。峡中都似火，江上只空雷。想见阴宫雪，风门飒踏开。
朱李沈不冷，彫胡炊屡新。将衰骨尽痛，被褐味空频。歘翕炎蒸景，飘飖征戍人。十年可解甲，为尔一沾巾。
满目飞明镜，归心折大刀。转蓬行地远，攀桂仰天高。水路疑霜雪，林栖见羽毛。此时瞻白兔，直欲数秋毫。
稍下巫山峡，犹衔白帝城。气沈全浦暗，轮仄半楼明。刁斗皆催晓，蟾蜍且自倾。张弓倚残魄，不独汉家营。
秋月仍圆夜，江村独老身。捲帘还照客，倚杖更随人。光射潜虬动，明翻宿鸟频。茅斋依橘柚，清切露华新。
雨声传两夜，寒事飒高秋。挈带看朱绂，开箱睹黑裘。世情只益睡，盗贼敢忘忧。松菊新沾洗，茅齐慰远游。
雨时山不改，晴罢峡如新。天路看殊俗，秋江思杀人。有猿挥泪尽，无犬附书频。故国愁眉外，长歌欲损神。
圃畦新雨润，愧子废锄来。竹杖交头拄，柴扉隔径开。欲栖群鸟乱，未去小童催。明日重阳酒，相迎自酦醅。
日下四山阴，山庭岚气侵。牛羊归径险，鸟雀聚枝深。正枕当星剑，收书动玉琴。半扉开烛影，欲掩见清砧。
龙似瞿唐会，江依白帝深。终年常起峡，每夜必通林。收穫辞霜渚，分明在夕岑。高斋非一处，秀气豁烦襟。
四更山吐月，残夜水明楼。尘匣元开镜，风帘自上钩。兔应疑鹤发，蟾亦恋貂裘。斟酌姮娥寡，天寒耐九秋。
微雨不滑道，断云疏复行。紫崖奔处黑，白鸟去边明。秋日新沾影，寒江旧落声。柴扉临野碓，半得捣香粳。
江雨旧无时，天晴忽散丝。暮秋沾物冷，今日过云迟。上马迥休出，看鸥坐不辞。高轩当滟滪，润色静书帷。
物色岁将晏，天隅人未归。朔风鸣淅淅，寒雨下霏霏。多病久加饭，衰容新授衣。时危觉凋丧，故旧短书稀。
楚雨石苔滋，京华消息迟。山寒青兕叫，江晚白鸥饥。神女花钿落，鲛人织杼悲。繁忧不自整，终日洒如丝。
绝岸风威动，寒房烛影微。岭猿霜外宿，江鸟夜深飞。独坐亲雄剑，哀歌叹短衣。烟尘绕阊阖，白首壮心违。
小雨晨光内，初来叶上闻。雾交才洒地，风逆旋随云。暂起柴荆色，轻沾鸟兽群。麝香山一半，亭午未全分。
返照开巫峡，寒空半有无。已低鱼复暗，不尽白盐孤。荻岸如秋水，松门似画图。牛羊识童仆，既夕应传呼。
畎亩孤城外，江村乱水中。深山催短景，乔木易高风。鹤下云汀近，鸡栖草屋同。琴书散明烛，长夜始堪终。
白帝更声尽，阳台曙色分。高峰寒上日，叠岭宿霾云。地坼江帆隐，天清木叶闻。荆扉对麋鹿，应共尔为群。
巫峡中宵动，沧江十月雷。龙蛇不成蛰，天地划争回。却碾空山过，深蟠绝壁来。何须妒云雨，霹雳楚王台。
冥冥甲子雨，已度立春时。轻箑烦相向，纤絺恐自疑。烟添才有色，风引更如丝。直觉巫山暮，兼催宋玉悲。
清旭楚宫南，霜空万岭含。野人时独往，云木晓相参。俊鹘无声过，饥乌下食贪。病身终不动，摇落任江潭。
浦帆晨初发，郊扉冷未开。村疏黄叶坠，野静白鸥来。础润休全湿，云晴欲半回。巫山冬可怪，昨夜有奔雷。
杖藜寻晚巷，炙背近墙暄。人见幽居僻，吾知拙养尊。朝廷问府主，耕稼学山村。归翼飞栖定，寒灯亦闭门。
白夜月休弦，灯花半委眠。号山无定鹿，落树有惊蝉。暂忆江东鲙，兼怀雪下船。蛮歌犯星起，空觉在天边。
城郭悲笳暮，村墟过翼稀。甲兵年数久，赋敛夜深归。暗树依岩落，明河绕塞微。斗斜人更望，月细鹊休飞。
令节成吾老，他时见汝心。浮生看物变，为恨与年深。长葛书难得，江州涕不禁。团圆思弟妹，行坐白头吟。
九农成德业，百祀发光辉。报效神如在，馨香旧不违。南翁巴曲醉，北雁塞声微。尚想东方朔，诙谐割肉归。
陈平亦分肉，太史竟论功。今日江南老，他时渭北童。欢娱看绝塞，涕泪落秋风。鸳鹭回金阙，谁怜病峡中。
旧日重阳日，传杯不放杯。即今蓬鬓改，但愧菊花开。北阙心长恋，西江首独回。茱萸赐朝士，难得一枝来。
旧与苏司业，兼随郑广文。采花香泛泛，坐客醉纷纷。野树歌还倚，秋砧醒却闻。欢娱两冥漠，西北有孤云。
九日明朝是，相要旧俗非。老翁难早出，贤客幸知归。旧采黄花剩，新梳白发微。漫看年少乐，忍泪已沾衣。
为客无时了，悲秋向夕终。瘴馀夔子国，霜薄楚王宫。草敌虚岚翠，花禁冷叶红。年年小摇落，不与故园同。
有瘴非全歇，为冬亦不难。夜郎溪日暖，白帝峡风寒。蒸裹如千室，焦糟幸一柈。兹辰南国重，旧俗自相欢。
殊俗还多事，方冬变所为。破甘霜落爪，尝稻雪翻匙。巫峡寒都薄，乌蛮瘴远随。终然减滩濑，暂喜息蛟螭。
郑南伏毒寺，潇洒到江心。石影衔珠阁，泉声带玉琴。风杉曾曙倚，云峤忆春临。万里沧浪外，龙蛇只自深。
怅望东陵道，平生灞上游。春浓停野骑，夜宿敞云楼。离别人谁在，经过老自休。眼前今古意，江汉一归舟。
渭水流关内，终南在日边。胆销豺虎窟，泪入犬羊天。起晚堪从事，行迟更学仙。镜中衰谢色，万一故人怜。
异俗吁可怪，斯人难并居。家家养乌鬼，顿顿食黄鱼。旧识能为态，新知已暗疏。治生且耕凿，只有不关渠。
西历青羌板，南留白帝城。于菟侵客恨，粔籹作人情。瓦卜传神语，畬田费火声。是非何处定，高枕笑浮生。
尔到江陵府，何时到峡州？乱离生有别，聚集病应瘳。飒飒开啼眼，朝朝上水楼。老身须付托，白骨更何忧。
巫峡千山暗，终南万里春。病中吾见弟，书到汝为人。意荅儿童问，来经战伐新。泊船悲喜后，款款话归秦。
待尔嗔乌鹊，抛书示鹡鸰。枝间喜不去，原上急曾经。江阁嫌津柳，风帆数驿亭。应论十年事，愁绝始星星。
汝去迎妻子，高秋念却回。即今萤已乱，好与雁同来。东望西江水，南游北户开。卜居期静处，会有故人杯。
楚塞难为路，蓝田莫滞留。衣裳判白露，鞍马信清秋。满峡重江水，开帆八月舟。此时同一醉，应在仲宣楼。
乱后嗟吾在，羁栖见汝难。草黄骐骥病，沙晚鹡鸰寒。楚设关城险，吴吞水府宽。十年朝夕泪，衣袖不曾乾。
闻汝依山寺，杭州定越州。风尘淹别日，江汉失清秋。影著啼猿树，魂飘结蜃楼。明年下春水，东尽白云求。
楚岸收新雨，春台引细风。情人来石上，鲜脍出江中。邻舍烦书札，肩舆强老翁。病身虚俊味，何幸饫儿童。
极乐三军士，谁知百战场。无私齐绮馔，久坐密金章。醉客沾鹦鹉，佳人指凤皇。几时来翠节，特地引红妆。
绣段装檐额，金花帖鼓腰。一夫先舞剑，百戏后歌樵。江树城孤远，云台使寂寥。汉朝频选将，应拜霍嫖姚。
峡险江惊急，楼高月迥明。一时今夕会，万里故乡情。星落黄姑渚，秋辞白帝城。老人因酒病，坚坐看君倾。
明月生长好，浮云薄渐遮。悠悠照边塞，悄悄忆京华。清动杯中物，高随海上查。不眠瞻白兔，百过落乌纱。
对月那无酒，登楼况有江。听歌惊白鬓，笑舞拓秋窗。尊蚁添相续，沙鸥并一双。尽怜君醉倒，更觉片心降。
藜杖侵寒露，蓬门启曙烟。力稀经树歇，老困拨书眠。秋觉追随尽，来因孝友偏。清谈见滋味，尔辈可忘年。
穷老真无事，江山已定居。地幽忘盥栉，客至罢琴书。挂壁移筐果，呼儿问煮鱼。时闻系舟楫，及此问吾庐。
楚岸通秋屐，胡床面夕畦。藉糟分汁滓，瓮酱落提携。饭粝添香味，朋来有醉泥。理生那免俗，方法报山妻。
叔父朱门贵，郎君玉树高。山居精典籍，文雅涉风骚。江汉终吾老，云林得尔曹。哀弦绕白雪，未与俗人操。
野屋流寒水，山篱带薄云。静应连虎穴，喧已去人群。笔架沾窗雨，书签映隙曛。萧萧千里足，个个五花文。
隐豹深愁雨，潜龙故起云。泥多仍径曲，心醉阻贤群。忍待江山丽，还披鲍谢文。高楼忆疏豁，秋兴坐氛氲。
碧草逢春意，沅湘万里秋。池要山简马，月净庾公楼。磨灭馀篇翰，平生一钓舟。高唐寒浪减，髣髴识昭丘。
新作湖边宅，还闻宾客过。自须开竹径，谁道避云萝。官序潘生拙，才名贾傅多。舍舟应转地，邻接意如何。
暂阻蓬莱阁，终为江海人。挥金应物理，拖玉岂吾身。羹煮秋莼滑，杯迎露菊新。赋诗分气象，佳句莫频频。
兰若山高处，烟霞嶂几重。冻泉依细石，晴雪落长松。问法看诗忘，观身向酒慵。未能割妻子，卜宅近前峰。
志士惜妄动，知深难固辞。如何久磨砺，但取不磷缁。夙夜听忧主，飞腾急济时。荆州过薛孟，为报欲论诗。
江城秋日落，山鬼闭门中。行李淹吾舅，诛茅问老翁。赤眉犹世乱，青眼只途穷。传语桃源客，人今出处同。
绝域三冬暮，浮生一病身。感深辞舅氏，别后见何人。飘缈苍梧帝，推迁孟母邻。昏昏阻云水，侧望苦伤神。
喜弟文章进，添余别兴牵。数杯巫峡酒，百丈内江船。未息豺狼斗，空催犬马年。归朝多便道，搏击望秋天。
离筵罢多酒，起地发寒塘。回首中丞座，驰笺异姓王。燕辞枫树日，雁度麦城霜。空醉山翁酒，遥怜似葛强。
客下荆南尽，君今复入舟。买薪犹白帝，鸣橹少沙头。衡霍生春早，潇湘共海浮。荒林庾信宅，为仗主人留。
火旗还锦缆，白马出江城。嘹唳吟笳发，萧条别浦清。寒空巫峡曙，落日渭阳明。留滞嗟衰疾，何时见息兵。
京兆先时杰，琳琅照一门。朝廷偏注意，接近与名藩。祖帐排舟数，寒江触石喧。看君妙为政，他日有殊恩。
避暑云安县，秋风早下来。暂留鱼复浦，同过楚王台。猿鸟千崖窄，江湖万里开。竹枝歌未好，画舸莫迟回。
行李千金赠，衣冠八尺身。飞腾知有策，意度不无神。班秩兼通贵，公侯出异人。玄成负文彩，世业岂沈沦。
宠渥徵黄渐，权宜借寇频。湖南安背水，峡内忆行春。王室仍多故，苍生倚大臣。还将徐孺子，处处待高人。
曾闻宋玉宅，每欲到荆州。此地生涯晚，遥悲水国秋。孤城一柱观，落日九江流。使者虽光彩，青枫远自愁。
君行别老亲，此去苦家贫。藻镜留连客，江山憔悴人。秋风楚竹冷，夜雪巩梅春。朝夕高堂念，应宜綵服新。
平居丧乱后，不到洛阳岑。为历云山问，无辞荆棘深。北风黄叶下，南浦白头吟。十载江湖客，茫茫迟暮心。
江浦寒鸥戏，无他亦自饶。却思翻玉羽，随意点春苗。雪暗还须浴，风生一任飘。几群沧海上，清影日萧萧。
袅袅啼虚壁，萧萧挂冷枝。艰难人不见，隐见尔如知。惯习元从众，全生或用奇。前林腾每及，父子莫相离。
日见巴东峡，黄鱼出浪新。脂膏兼饲犬，长大不容身。筒桶相沿久，风雷肯为神。泥沙卷涎沫，回首怪龙鳞。
白小群分命，天然二寸鱼。细微沾水族，风俗当园蔬。入肆银花乱，倾箱雪片虚。生成犹拾卵，尽取义何如。
永与清溪别，蒙将玉馔俱。无才逐仙隐，不敢恨庖厨。乱世轻全物，微声及祸枢。衣冠兼盗贼，饕餮用斯须。
纪德名标五，初鸣度必三。殊方听有异，失次晓无惭。问俗人情似，充庖尔辈堪。气交亭育际，巫峡漏司南。
闻说荆南马，尚书玉腕骝。顿骖飘赤汗，局蹐顾长楸。胡虏三年入，乾坤一战收。举鞭如有问，欲伴习池游。
元日到人日，未有不阴时。冰雪莺难至，春寒花较迟。云随白水落，风振紫山悲。蓬鬓稀疏久，无劳比素丝。
楚草经寒碧，逢春入眼浓。旧低收叶举，新掩卷牙重。步履宜轻过，开筵得屡供。看花随节序，不敢强为容。
卧病巴东久，今年强作归。故人犹远谪，兹日倍多违。接宴身兼杖，听歌泪满衣。诸公不相弃，拥别惜光辉。
北斗三更席，西江万里船。杖藜登水榭，挥翰宿春天。白发烦多酒，明星惜此筵。始知云雨峡，忽尽下牢边。
沙帽随鸥鸟，扁舟系此亭。江湖深更白，松竹远微青。一柱全应近，高唐莫再经。今宵南极外，甘作老人星。
曙角凌云罢，春城带雨长。水花分堑弱，巢燕得泥忙。令弟雄军佐，凡才污省郎。萍漂忍流涕，衰飒近中堂。
江湖春欲暮，墙宇日犹微。闇闇春籍满，轻轻花絮飞。翰林名有素，墨客兴无违。今夜文星动，吾侪醉不归。
鬓毛垂领白，花蕊亚枝红。欹倒衰年废，招寻令节同。薄衣临积水，吹面受和风。有喜留攀桂，无劳问转蓬。
海内文章伯，湖边意绪多。玉尊移晚兴，桂楫带酣歌。春日繁鱼鸟，江天足芰荷。郑庄宾客地，衰白远来过。
醉酒扬雄宅，升堂子贱琴。不堪垂老鬓，还对欲分襟。天地西江远，星辰北斗深。乌台俯麟阁，长夏白头吟。
渥洼汗血种，天上麒麟儿。才士得神秀，书斋闻尔为。棣华晴雨好，綵服暮春宜。朋酒日欢会，老夫今始知。
骤雨清秋夜，金波耿玉绳。天河元自白，江浦向来澄。映物连珠断，缘空一镜升。馀光隐更漏，况乃露华凝。
江月辞风缆，江星别雾船。鸡鸣还曙色，鹭浴自清川。历历竟谁种，悠悠何处圆。客愁殊未已，他夕始相鲜。
风餐江柳下，雨卧驿楼边。结缆排鱼网，连樯并米船。今朝云细薄，昨夜月清圆。飘泊南庭老，祗应学水仙。
南国调寒杵，西江浸日车。客愁连蟋蟀，亭古带蒹葭。不返青丝鞚，虚烧夜烛花。老翁须地主，细细酌流霞。
涕泗不能收，哭君余白头。儿童相识尽，宇宙此生浮。江雨铭旌湿，湖风井径秋。还瞻魏太子，宾客减应刘。
悲愁回白首，倚杖背孤城。江敛洲渚出，天虚风物清。沧溟服衰谢，朱绂负平生。仰羡黄昏鸟，投林羽翮轻。
野旷吕蒙营，江深刘备城。寒天催日短，风浪与云平。洒落君臣契，飞腾战伐名。维舟倚前浦，长啸一含情。
正解柴桑缆，仍看蜀道行。樯乌相背发，塞雁一行鸣。南纪连铜柱，西江接锦城。凭将百钱卜，飘泊问君平。
汉主追韩信，苍生起谢安。吾徒自漂泊，世事各艰难。逆旅招邀近，他乡思绪宽。不材甘朽质，高卧岂泥蟠。
泛爱容霜发，留欢卜夜閒。自吟诗送老，相劝酒开颜。戎马今何地，乡园独旧山。江湖堕清月，酩酊任扶还。
楚岸朔风疾，天寒鸧鸹呼。涨沙霾草树，舞雪渡江湖。吹帽时时落，维舟日日孤。因声置驿外，为觅酒家垆。
湖阔兼云雾，楼孤属晚晴。礼加徐孺子，诗接谢宣城。雪岸丛梅发，春泥百草生。敢违渔父问，从此更南征。
洞庭犹在目，青草续为名。宿桨依农事，邮签报水程。寒冰争倚薄，云月递微明。湖雁双双起，人来故北征。
水宿仍馀照，人烟复此亭。驿边沙旧白，湖外草新青。万象皆春气，孤槎自客星。随波无限月，的的近南溟。
肃肃湘妃庙，空墙碧水春。虫书玉佩藓，燕舞翠帷尘。晚泊登汀树，微馨借渚蘋。苍梧恨不尽，染泪在丛筠。
水生春缆没，日出野船开。宿鸟行犹去，丛花笑不来。人人伤白首，处处接金杯。莫道新知要，南征且未回。
闻道今春雁，南归自广州。见花辞涨海，避雪到罗浮。是物关兵气，何时免客愁。年年霜露隔，不过五湖秋。
纳纳乾坤大，行行郡国遥。云山兼五岭，风壤带三苗。野树侵江阔，春蒲长雪消。扁舟空老去，无补圣明朝。
漠漠旧京远，迟迟归路赊。残年傍水国，落日对春华。树蜜早蜂乱，江泥轻燕斜。贾生骨已朽，悽恻近长沙。
不夜楚帆落，避风湘渚间。水耕先浸草，春火更烧山。早泊云物晦，逆行波浪悭。飞来双白鹤，过去杳难攀。
辍棹青枫浦，双枫旧已摧。自惊衰谢力，不道栋梁材。浪足浮纱帽，皮须截锦苔。江边地有主，暂借上天回。
客子庖厨薄，江楼枕席清。衰年病祗瘦，长夏想为情。滑忆彫胡饭，香闻锦带羹。溜匙兼暖腹，谁欲致杯罂。
炎海韶州牧，风流汉署郎。分符先令望，同舍有辉光。白首多年疾，秋天昨夜凉。洞庭无过雁，书疏莫相忘。
南纪风涛壮，阴晴屡不分。野流行地日，江入度山云。层阁凭雷殷，长空水面文。雨来铜柱北，应洗伏波军。
养拙江湖外，朝廷记忆疏。深惭长者辙，重得故人书。白发丝难理，新诗锦不如。虽无南去雁，看取北来鱼。
佳士欣相识，慈颜望远游。甘从投辖饮，肯作置书邮。高鸟黄云暮，寒蝉碧树秋。湖南冬不雪，吾病得淹留。
水阔苍梧野，天高白帝秋。途穷那免哭，身老不禁愁。大府才能会，诸公德业优。北归冲雨雪，谁悯敝貂裘。
一代风流尽，修文地下深。斯人不重见，将老失知音。短日行梅岭，寒山落桂林。长安若个畔，犹想映貂金。
青琐陪双入，铜梁阻一辞。风尘逢我地，江汉哭君时。次第寻书札，呼儿检赠诗。发挥王子表，不愧史臣词。
朔风吹桂水，朔雪夜纷纷。暗度南楼月，寒深北渚云。烛斜初近见，舟重竟无闻。不识山阴道，听鸡更忆君。
北雪犯长沙，胡云冷万家。随风且间叶，带雨不成花。金错囊从罄，银壶酒易赊。无人竭浮蚁，有待至昏鸦。
连城为宝重，茂宰得才新。山雉迎舟楫，江花报邑人。论交翻恨晚，卧病却愁春。惠爱南翁悦，馀波及老身。
欲雪违胡地，先花别楚云。却过清渭影，高起洞庭群。塞北春阴暮，江南日色曛。伤弓流落羽，行断不堪闻。
往别郇瑕地，于今四十年。来簪御府笔，故泊洞庭船。诗忆伤心处，春深把臂前。南瞻按百越，黄帽待君偏。
斧钺下青冥，楼船过洞庭。北风随爽气，南斗避文星。日月笼中鸟，乾坤水上萍。王孙丈人行，垂老见飘零。
惠子白驹瘦，归溪唯病身。皇天无老眼，空谷滞斯人。崖蜜松花熟，山杯竹叶新。柴门了无事，黄绮未称臣。
蛟室围青草，龙堆拥白沙。护江盘古木，迎棹舞神鸦。破浪南风正，收帆畏日斜。云山千万叠，底处上仙槎。
落叶春风起，高城烟雾开。杂花分户映，娇燕入檐回。一见能倾产，虚怀只爱才。盐官虽绊骥，名是汉庭来。
江渚翻鸥戏，官桥带柳阴。花飞兢渡日，草见蹋春心。已拨形骸累，真为烂漫深。赋诗歌句稳，不免自长吟。
西南万壑注，勍敌两崖开。地与山根裂，江从月窟来。削成当白帝，空曲隐阳台。疏凿功虽美，陶钧力大哉。
群盗至今日，先朝忝从臣。叹君能恋主，久客羡归秦。黄阁长司谏，丹墀有故人。向来论社稷，为话涕沾巾。
楚隔乾坤远，难招病客魂。诗名惟我共，世事与谁论。北阙更新主，南星落故园。定知相见日，烂漫倒芳尊。
犬戎腥四海，回首一茫茫。血战乾坤赤，氛迷日月黄。将军专策略，幕府盛材良。近贺中兴主，神兵动朔方。
转惊波作怒，即恐岸随流。赖有杯中物，还同海上鸥。关心小剡县，傍眼见扬州。为接情人饮，朝来减半愁。
向晚波微绿，连空岸脚青。日兼春有暮，愁与醉无醒。漂泊犹杯酒，踌躇此驿亭。相看万里外，同是一浮萍。
巴山遇中使，云自峡城来。盗贼还奔突，乘舆恐未回。天寒邵伯树，地阔望仙台。狼狈风尘里，群臣安在哉。
闻道收宗庙，鸣銮自陕归。倾都看黄屋，正殿引朱衣。剑外春天远，巴西敕使稀。念君轻世乱，匹马向王畿。
紫萼扶千蕊，黄须照万花。忽疑行暮雨，何事入朝霞。恐是潘安县，堪留卫玠车。深知好颜色，莫作委泥沙。
只道梅花发，那知柳亦新。枝枝总到地，叶叶自开春。紫燕时翻翼，黄鹂不露身。汉南应老尽，霸上远愁人。
文章亦不尽，窦子才纵横。非尔更苦节，何人符大名。读书云阁观，问绢锦官城。我有浣花竹，题诗须一行。
无数涪江筏，鸣桡总发时。别离终不久，宗族忍相遗。白狗黄牛峡，朝云暮雨祠。所过频问讯，到日自题诗。
江头且系船，为尔独相怜。云散灌坛雨，春青彭泽田。频惊适小国，一拟问高天。别后巴东路，逢人问几贤。
新亭有高会，行子得良时。日动映江幕，风鸣排槛旗。绝荤终不改，劝酒欲无词。已堕岘山泪，因题零雨诗。
闻说江山好，怜君吏隐兼。宠行舟远泛，怯别酒频添。推荐非承乏，操持必去嫌。他时如按县，不得慢陶潜。
陈迹随人事，初秋别此亭。重来梨叶赤，依旧竹林青。风幔何时卷，寒砧昨夜声。无由出江汉，愁绪月冥冥。
闻道王乔舄，名因太史传。如何碧鸡使，把诏紫微天。秦岭愁回马，涪江醉泛船。青城漫污杂，吾舅意凄然。
高斋常见野，愁坐更临门。十月山寒重，孤城月水昏。葭萌氐种迥，左担犬戎存。终日忧奔走，归期未敢论。
收帆下急水，卷幔逐回滩。江市戎戎暗，山云淰淰寒。村荒无径入，独鸟怪人看。已泊城楼底，何曾夜色阑。
东川诗友合，此赠怯轻为。况复传宗近，空然惜别离。梅花交近野，草色向平池。傥忆江边卧，归期愿早知。
苒苒谷中寺，娟娟林表峰。阑干上处远，结构坐来重。骑马行春径，衣冠起晚钟。云门青寂寂，此别惜相从。
避地岁时晚，窜身筋骨劳。诗书遂墙壁，奴仆且旌旄。行在仅闻信，此生随所遭。神尧旧天下，会见出腥臊。
乱离知又甚，消息苦难真。受谏无今日，临危忆古人。纷纷乘白马，攘攘著黄巾。隋氏留宫室，焚烧何太频。
南溪老病客，相见下肩舆。近发看乌帽，催莼煮白鱼。宅中平岸水，身外满床书。忆尔才名叔，含悽意有馀。
寒食明堪坐，春参夕已垂。好风经柳叶，清月照花枝。客泪闻歌掩，归心畏酒知。佳辰邀赏遍，忽忽更何为？
百年已过半，秋至转饥寒。为问彭州牧，何时救急难？
百宝装腰带，真珠络臂韝。笑时花近眼，舞罢锦缠头。
江边踏青罢，回首见旌旗。风起春城暮，高楼鼓角悲。
为嗔王录事，不寄草堂赀。昨属愁春雨，能忘欲漏时。
日出篱东水，云生舍北泥。竹高鸣翡翠，沙僻舞鹍鸡。
蔼蔼花蕊乱，飞飞蜂蝶多。幽栖身懒动，客至欲如何。
凿井交棕叶，开渠断竹根。扁舟轻袅缆，小径曲通村。
舍下笋穿壁，庭中藤刺檐。地晴丝冉冉，江白草纤纤。
雨后过畦润，花残步屐迟。把文惊小陆，好客见当时。
人烟生处僻，虎迹过新蹄。野鹘翻窥草，村船逆上溪。
钓艇收缗尽，昏鸦接翅归。月生初学扇，云细不成衣。
身觉省郎在，家须农事归。年深荒草径，老恐失柴扉。
金丝镂箭镞，皂尾制旗竿。一自风尘起，犹嗟行路难。
今日翔麟马，先宜驾鼓车。无劳问河北，诸将觉荣华。
江上亦秋色，火云终不移。巫山犹锦树，南国且黄鹂。
每恨陶彭泽，无钱对菊花。如今九日至，自觉酒须赊。
病减诗仍拙，吟多意有馀。莫看江总老，犹被赏时鱼。
闻道巴山里，春船正好行。都将百年兴，一望九江城。
水槛温江口，茅堂石笋西。移船先主庙，洗药浣沙溪。
设道春来好，狂风大放颠。吹花随水去，翻却钓鱼船。
三月雪连夜，未应伤物华。只缘春欲尽，留著伴梨花。
东藩驻皂盖，北渚凌青荷。海内此亭古，济南名士多。云山已发兴，玉佩仍当歌。修竹不受暑，交流空涌波。蕴真惬所遇，落日将如何。贵贱俱物役，从公难重过。
心在水精域，衣沾春雨时。洞门尽徐步，深院果幽期。到扉开复闭，撞钟斋及兹。醍醐长发性，饮食过扶衰。把臂有多日，开怀无愧辞。黄鹂度结构，紫鸽下罘罳。愚意会所适，花边行自迟。汤休起我病，微笑索题诗。
童儿汲井华，惯捷瓶上手。沾洒不濡地，埽除似无帚。明霞烂复阁，霁雾搴高牖。侧塞被径花，飘飖委墀柳。艰难世事迫，隐遁佳期后。晤语契深心，那能总钳口。奉辞还杖策，暂别终回首。泱泱泥污人，听听国多狗。既未免羁绊，时来憩奔走。近公如白雪，执热烦何有。
青青高槐叶，采掇付中厨。新面来近市，汁滓宛相俱。入鼎资过熟，加餐愁欲无。碧鲜俱照箸，香饭兼苞芦。经齿冷于雪，劝人投此珠。愿随金騕袅，走置锦屠苏。路远思恐泥，兴深终不渝。献芹则小小，荐藻明区区。万里露寒殿，开冰清玉壶。君王纳凉晚，此味亦时须。
配极玄都閟，凭虚禁禦长。守祧严具礼，掌节镇非常。碧瓦初寒外，金茎一气旁。山河扶绣户，日月近雕梁。仙李盘根大，猗兰奕叶光。世家遗旧史，道德付今王。画手看前辈，吴生远擅场。森罗移地轴，妙绝动宫墙。五圣联龙衮，千官列雁行。冕旒俱秀发，旌旆尽飞扬。翠柏深留景，红梨迥得霜。风筝吹玉柱，露井冻银床。身退卑周室，经传拱汉皇。谷神如不死，养拙更何乡。
左辖频虚位，今年得旧儒。相门韦氏在，经术汉臣须。时议归前烈，天伦恨莫俱。鸰原荒宿草，凤沼接亨衢。有客虽安命，衰容岂壮夫。家人忧几杖，甲子混泥途。不谓矜馀力，还来谒大巫。岁寒仍顾遇，日暮且踟蹰。老骥思千里，饥鹰待一呼。君能微感激，亦足慰榛芜。
今代麒麟阁，何人第一功。君王自神武，驾驭必英雄。开府当朝杰，论兵迈古风。先锋百胜在，略地两隅空。青海无传箭，天山早挂弓。廉颇仍走敌，魏绛已和戎。每惜河湟弃，新兼节制通。智谋垂睿想，出入冠诸公。日月低秦树，乾坤绕汉宫。胡人愁逐北，宛马又从东。受命边沙远，归来御席同。轩墀曾宠鹤，畋猎旧非熊。茅土加名数，山河誓始终。策行遗战伐，契合动昭融。勋业青冥上，交亲气概中。未为珠履客，已见白头翁。壮节初题柱，生涯独转蓬。几年春草歇，今日暮途穷。军事留孙楚，行间识吕蒙。防身一长剑，将欲倚崆峒。
凤历轩辕纪，龙飞四十春。八荒开寿域，一气转洪钧。霖雨思贤佐，丹青忆老臣。应图求骏马，惊代得麒麟。沙汰江河浊，调和鼎鼐新。韦贤初相汉，范叔已归秦。盛业今如此，传经固绝伦。豫樟深出地，沧海阔无津。北斗司喉舌，东方领搢绅。持衡留藻鉴，听履上星辰。独步才超古，馀波德照邻。聪明过管辂，尺牍倒陈遵。岂是池中物，由来席上珍。庙堂知至理，风俗尽还淳。才杰俱登用，愚蒙但隐沦。长卿多病久，子夏索居频。回首驱流俗，生涯似众人。巫咸不可问，邹鲁莫容身。感激时将晚，苍茫兴有神。为公歌此曲，涕泪在衣巾。
方丈三韩外，昆崙万国西。建标天地阔，诣绝古今迷。气得神仙迥，恩承雨露低。相门清议众，儒术大名齐。轩冕罗天阙，琳琅识介圭。伶官诗必诵，夔乐典犹稽。健笔凌鹦鹉，铦锋莹鸊鹈。友于皆挺拔，公望各端倪。通籍踰青琐，亨衢照紫泥。灵虬传夕箭，归马散霜蹄。能事闻重译，嘉谟及远黎。弼谐方一展，班序更何跻。适越空颠踬，游梁竟惨悽。谬知终画虎，微分是醯鸡。萍泛无休日，桃阴想旧蹊。吹嘘人所羡，腾跃事仍暌。碧海真难涉，青云不可梯。顾深惭锻炼，才小辱提携。槛束哀猿叫，枝惊夜鹊栖。几时陪羽猎，应指钓璜溪。
谏官非不达，诗义早知名。破的由来事，先锋孰敢争。思飘云物外，律中鬼神惊。毫发无遗恨，波澜独老成。野人宁得所，天意薄浮生。多病休儒服，冥搜信客旌。筑居仙缥缈，旅食岁峥嵘。使者求颜阖，诸公厌祢衡。将期一诺重，歘使寸心倾。君见途穷哭，宜忧阮步兵。
王国称多土，贤良复几人。异才应间出，爽气必殊伦。始见张京兆，宜居汉近臣。骅骝开道路，雕鹗离风尘。侯伯知何等，文章实致身。奋飞超等级，容易失沈沦。脱略磻溪钓，操持郢匠斤。云霄今已逼，台衮更谁亲。凤穴雏皆好，龙门客又新。义声纷感激，败绩自逡巡。途远欲何向，天高难重陈。学诗犹孺子，乡赋念嘉宾。不得同晁错，吁嗟后郤诜。计疏疑翰墨，时过忆松筠。献纳纡皇眷，中间谒紫宸。且随诸彦集，方觊薄才伸。破胆遭前政，阴谋独秉钧。微生沾忌刻，万事益酸辛。交合丹青地，恩倾雨露辰。有儒愁饿死，早晚报平津。
特进群公表，天人夙德升。霜蹄千里骏，风翮九霄鹏。服礼求毫发，惟忠忘寝兴。圣情常有眷，朝退若无凭。仙醴来浮蚁，奇毛或赐鹰。清关尘不杂，中使日相乘。晚节嬉游简，平居孝义称。自多亲棣萼，谁敢问山陵。学业醇儒富，辞华哲匠能。笔飞鸾耸立，章罢凤鶱腾。精理通谈笑，忘形向友朋。寸长堪缱绻，一诺岂骄矜。已忝归曹植，何知对李膺。招要恩屡至，崇重力难胜。披雾初欢夕，高秋爽气澄。尊罍临极浦，凫雁宿张灯。花月穷游宴，炎天避郁蒸。研寒金井水，檐动玉壶冰。瓢饮唯三径，岩栖在百层。且持蠡测海，况挹酒如渑。鸿宝宁全秘，丹梯庶可凌。淮王门有客，终不愧孙登。
有客传河尹，逢人问孔融。青囊仍隐逸，章甫尚西东。鼎石分门户，词场继国风。尊荣瞻地绝，疏放忆途穷。浊酒寻陶令，丹砂访葛洪。江湖漂短褐，霜雪满飞蓬。牢落乾坤大，周流道术空。谬惭知蓟子，真怯笑扬雄。盘错神明惧，讴歌德义丰。尸乡馀土室，难说祝鸡翁。
李侯有佳句，往往似阴铿。余亦东蒙客，怜君如弟兄。醉眠秋共被，携手日同行。更想幽期处，还寻北郭生。入门高兴发，侍立小童清。落景闻寒杵，屯云对古城。向来吟橘颂，谁欲讨莼羹。不愿论簪笏，悠悠沧海情。
二仪积风雨，百谷漏波涛。闻道洪何坼，遥连沧海高。职思忧悄悄，郡国诉嗷嗷。舍弟卑栖邑，防川领簿曹。尺书前日至，版筑不时操。难假鼋鼍力，空瞻乌鹊毛。燕南吹畎亩，济上没蓬蒿。螺蚌满近郭，蛟螭乘九皋。徐关深水府，碣石小秋毫。白屋留孤树，清天矢万艘。吾衰同泛梗，利涉想蟠桃。倚赖天涯钓，犹能掣巨鳌。
翰林逼华盖，鲸力破沧溟。天上张公子，宫中汉客星。赋诗拾翠殿，佐酒望云亭。紫诰仍兼绾，黄麻似六经。内分金带赤，恩与荔枝青。无复随高凤，空馀泣聚萤。此生任春草，垂老独漂萍。傥忆山阳会，悲歌在一听。
有美生人杰，由来积德门。汉朝丞相系，梁日帝王孙。蕴藉为郎久，魁梧秉哲尊。词华倾后辈，风雅蔼孤骞。宅相荣姻戚，儿童惠讨论。见知真自幼，谋拙丑诸昆。漂荡云天阔，沈埋日月奔。致君时已晚，怀古意空存。中散山阳锻，愚公野谷村。宁纡长者辙，归老任乾坤。
今日西京掾，多除内省郎。通家惟沈氏，谒帝似冯唐。诗律群公问，儒门旧史长。清秋便寓直，列宿顿辉光。未暇申宴慰，含情空激扬。司存何所比，膳部默悽伤。贫贱人事略，经过霖潦妨。礼同诸父长，恩岂布衣忘。天路牵骐骥，云台引栋梁。徒怀贡公喜，飒飒鬓毛苍。
昭代将垂白，途穷乃叫阍。气冲星象表，词感帝王尊。天老书题目，春宫验讨论。倚风遗鹢路，随水到龙门。竟与蛟螭杂，空闻燕雀喧。青冥犹契阔，陵厉不飞翻。儒术诚难起，家声庶已存。故山多药物，胜概忆桃源。欲整还乡旆，长怀禁掖垣。谬称三赋在，难述二公恩。
去凭游客寄，来为附家书。今日知消息，他乡且旧居。熊儿幸无恙，骥子最怜渠。临老羁孤极，伤时会合疏。二毛趋帐殿，一命侍鸾舆。北阙妖氛满，西郊白露初。凉风新过雁，秋雨欲生鱼。农事空山里，眷言终荷锄。
诏发西山将，秋屯陇右兵。凄凉馀部曲，燀赫旧家声。雕鹗乘时去，骅骝顾主鸣。艰难须上策，容易即前程。斜日当轩盖，高风卷旆旌。松悲天水冷，沙乱雪山清。和虏犹怀惠，防边不敢惊。古来于异域，镇静示专征。燕蓟奔封豕，周秦触骇鲸。中原何惨黩，馀孽尚纵横。箭入昭阳殿，笳吟细柳营。内人红袖泣，王子白衣行。宸极祅星动，园陵杀气平。空馀金碗出，无复繐帷轻。毁庙天飞雨，焚宫火彻明。罘罳朝共落，棆桷夜同倾。三月师逾整，群胡势就烹。疮痍亲接战，勇决冠垂成。妙誉期元宰，殊恩且列卿。几时回节钺，戮力埽欃枪。圭窦三千士，云梯七十城。耻非齐说客，祗似鲁诸生。通籍微班忝，周行独坐荣。随肩趋漏刻，短发寄簪缨。径欲依刘表，还疑厌祢衡。渐衰那此别，忍泪独含情。废邑狐狸语，空村虎豹争。人频坠涂炭，公岂忘精诚。元帅调新律，前军压旧京。安边仍扈从，莫作后功名。
送远秋风落，西征海气寒。帝京氛祲满，人世别离难。绝域遥怀怒，和亲愿结欢。敕书怜赞普，兵甲望长安。宣命前程急，惟良待士宽。子云清自守，今日起为官。垂泪方投笔，伤时即据鞍。儒衣山鸟怪，汉节野童看。边酒排金盏，夷歌捧玉盘。草轻蕃马健，雪重拂庐乾。慎尔参筹画，从兹正羽翰。归来权可取，九万一朝抟。
旧俗疲庸主，群雄问独夫。谶归龙凤质，威定虎狼都。天属尊尧典，神功协禹谟。风云随绝足，日月继高衢。文物多师古，朝廷半老儒。直词宁戮辱，贤路不崎岖。往者灾犹降，苍生喘未苏。指麾安率土，荡涤抚洪炉。壮士悲陵邑，幽人拜鼎湖。玉衣晨自举，铁马汗常趋。松柏瞻虚殿，尘沙立暝途。寂寥开国日，流恨满山隅。
胡虏潜京县，官军拥贼壕。鼎鱼犹假息，穴蚁欲何逃。帐殿罗玄冕，辕门照白袍。秦山当警跸，汉苑入旌旄。路失羊肠险，云横雉尾高。五原空壁垒，八水散风涛。今日看天意，游魂贷尔曹。乞降那更得，尚诈莫徒劳。元帅归龙种，司空握豹韬。前军苏武节，左将吕虔刀。兵气回飞鸟，威声没巨鳌。戈鋋开雪色，弓矢尚秋毫。天步艰方尽，时和运更遭。谁云遗毒螫，已是沃腥臊。睿想丹墀近，神行羽卫牢。花门腾绝漠，拓羯渡临洮。此辈感恩至，羸俘何足操。锋先衣染血，骑突剑吹毛。喜觉都城动，悲怜子女号。家家卖钗钏，只待献春醪。
不谓生戎马，何知共酒杯。然脐郿坞败，握节汉臣回。白发千茎雪，丹心一寸灰。别离经死地，披写忽登台。重对秦箫发，俱过阮宅来。留连春夜舞，泪落强裴回。
诏许辞中禁，慈颜赴北堂。圣朝新孝理，祖席倍辉光。内帛擎偏重，宫衣著更香。淮阴清夜驿，京口渡江航。春隔鸡人昼，秋期燕子凉。赐书誇父老，寿酒乐城隍。看画曾饥渴，追踪恨淼茫。虎头金粟影，神妙独难忘。
大雅何寥阔，斯人尚典刑。交期余潦倒，材力尔精灵。二子声同日，诸生困一经。文章开穾奥，迁擢润朝廷。旧好何由展，新诗更忆听。别来头并白，相见眼终青。伊昔贫皆甚，同忧心不宁。栖遑分半菽，浩荡逐流萍。俗态犹猜忌，妖氛忽杳冥。独惭投汉阁，俱议哭秦庭。远蜀祗无补，囚梁亦固扃。华夷相混合，宇宙一膻腥。帝力收三统，天威总四溟。旧都俄望幸，清庙肃惟馨。杂种虽高垒，长驱甚建瓴。焚香淑景殿，涨水望云亭。法驾初还日，群公若会星。宫臣仍点染，柱史正零丁。官忝趋栖凤，朝回叹聚萤。唤人看腰袅，不嫁惜娉婷。掘剑知埋狱，提刀见发硎。侏儒应共饱，渔父忌偏醒。旅泊穷清渭，长吟望浊泾。羽书还似急，烽火未全停。师老资残寇，戎生及近坰。忠臣辞愤激，烈士涕飘零。上将盈边鄙，元勋溢鼎铭。仰思调玉烛，谁定握青萍。陇俗轻鹦鹉，原情类鹡鸰。秋风动关塞，高卧想仪行。
故人何寂寞，今我独凄凉。老去才难尽，秋来兴甚长。物情尤可见，辞客未能忘。海内知名士，云端各异方。高岑殊缓步，沈鲍得同行。意惬关飞动，篇终接混茫。举天悲富骆，近代惜卢王。似尔官仍贵，前贤命可伤。诸侯非弃掷，半刺已翱翔。诗好几时见，书成无信将。男儿行处是，客子斗身强。羁旅推贤圣，沈绵抵咎殃。三年犹疟疾，一鬼不销亡。隔日搜脂髓，增寒抱雪霜。徒然潜隙地，有腼屡鲜妆。何太龙钟极，于今出处妨。无钱居帝里，尽室在边疆。刘表虽遗恨，庞公至死藏。心微傍鱼鸟，肉瘦怯豺狼。陇草萧萧白，洮云片片黄。彭门剑阁外，虢略鼎湖旁。荆玉簪头冷，巴笺染翰光。乌麻蒸续晒，丹橘露应尝。岂异神仙宅，俱兼山水乡。竹斋烧药灶，花屿读书床。更得清新否，遥知对属忙。旧宫宁改汉，淳俗本归唐。济世宜公等，安贫亦士常。蚩尤终戮辱，胡羯漫猖狂。会待祅氛静，论文暂裹粮。
衡岳啼猿里，巴州鸟道边。故人俱不利，谪宦两悠然。开辟乾坤正，荣枯雨露偏。长沙才子远，钓濑客星悬。忆昨趋行殿，殷忧捧御筵。讨胡愁李广，奉使待张骞。无复云台仗，虚修水战船。苍茫城七十，流落剑三千。画角吹秦晋，旄头俯涧瀍。小儒轻董卓，有识笑苻坚。浪作禽填海，那将血射天。万方思助顺，一鼓气无前。阴散陈仓北，晴熏太白巅。乱麻尸积卫，破竹势临燕。法驾还双阙，王师下八川。此时沾奉引，佳气拂周旋。貔虎开金甲，麒麟受玉鞭。侍臣谙入仗，厩马解登仙。花动朱楼雪，城凝碧树烟。衣冠心惨怆，故老泪潺湲。哭庙悲风急，朝正霁景鲜。月分梁汉米，春得水衡钱。内蕊繁于缬，宫莎软胜绵。恩荣同拜手，出入最随肩。晚著华堂醉，寒重绣被眠。辔齐兼秉烛，书枉满怀笺。每觉升元辅，深期列大贤。秉钧方咫尺，铩翮再聊翩。禁掖朋从改，微班性命全。青蒲甘受戮，白发竟谁怜。弟子贫原宪，诸生老伏虔。师资谦未达，乡党敬何先。旧好肠堪断，新愁眼欲穿。翠乾危栈竹，红腻小湖莲。贾笔论孤愤，严诗赋几篇。定知深意苦，莫使众人传。贝锦无停织，朱丝有断弦。浦鸥防碎首，霜鹘不空拳。地僻昏炎瘴，山稠隘石泉。且将棋度日，应用酒为年。典郡终微眇，治中实弃捐。安排求傲吏，比兴展归田。去去才难得，苍苍理又玄。古人称逝矣，吾道卜终焉。陇外翻投迹，渔阳复控弦。笑为妻子累，甘与岁时迁。亲故行稀少，兵戈动接联。他乡饶梦寐，失侣自屯邅。多病加淹泊，长吟阻静便。如公尽雄俊，志在必腾骞。
独卧蒿阳客，三违颍水春。艰难随老母，惨澹向时人。谢氏寻山屐，陶公漉酒巾。群凶弥宇宙，此物在风尘。历下辞姜被，关西得孟邻。早通交契密，晚接道流新。静者心多妙，先生艺绝伦。草书何太苦，诗兴不无神。曹植休前辈，张芝更后身。数篇吟可老，一字买堪贫。将恐曾防寇，深潜托所亲。宁闻倚门夕，尽力洁飧晨。疏懒为名误，驱驰丧我真。索居犹寂寞，相遇益悲辛。流转依边徼，逢迎念席珍。时来故旧少，乱后别离频。世祖修高庙，文公赏从臣。商山犹入楚，源水不离秦。存想青龙秘，骑行白鹿驯。耕岩非谷口，结草即河滨。肘后符应验，囊中药未陈。旅怀殊不惬，良觌渺无因。自古皆悲恨，浮生有屈伸。此邦今尚武，何处且依仁。鼓角凌天籁，关山信月轮。官场罗镇碛，贼火近洮岷。萧索论兵地，苍茫斗将辰。大军多处所，馀孽尚纷纶。高兴知笼鸟，斯文起获麟。穷秋正摇落，回首望松筠。
汲黯匡君切，廉颇出将频。直词才不世，雄略动如神。政简移风速，诗清立意新。层城临暇景，绝域望馀春。旗尾蛟龙会，楼头燕雀驯。地平江动蜀，天阔树浮秦。帝念深分阃，军须远算缗。花罗封蛱蝶，瑞锦送麒麟。辞第输高义，观图忆古人。征南多兴绪，事业闇相亲。
鼎湖瞻望远，象阙宪章新。四海犹多难，中原忆旧臣。与时安反侧，自昔有经纶。感激张天步，从容静塞尘。南图回羽翮，北极捧星辰。漏鼓还思昼，宫莺罢啭春。空留玉帐术，愁杀锦城人。阁道通丹地，江潭隐白蘋。此生那老蜀，不死会归秦。公若登台辅，临危莫爱身。
野兴每难尽，江楼延赏心。归朝送使节，落景惜登临。稍稍烟集渚，微微风动襟。重船依浅濑，轻鸟度层阴。槛峻背幽谷，窗虚交茂林。灯光散远近，月彩静高深。城拥朝来客，天横醉后参。穷途衰谢意，苦调短长吟。此会共能几，诸孙贤至今。不劳朱户闭，自待白河沈。
籍甚黄丞相，能名自颍川。近看除刺史，还喜得吾贤。五马何时到，双鱼会早传。老思筇竹杖，冬要锦衾眠。不作临岐恨，惟听举最先。火云挥汗日，山驿醒心泉。遇害陈公殒，于今蜀道怜。君行射洪县，为我一潸然。
绝域长夏晚，兹楼清宴同。朝廷烧栈北，鼓角满天东。屡食将军第，仍骑御史骢。本无丹灶术，那免白头翁。寇盗狂歌外，形骸痛饮中。野云低渡水，檐雨细随风。出号江城黑，题诗蜡炬红。此身醒复醉，不拟哭途穷。
天下兵虽满，春光日自浓。西京疲百战，北阙任群凶。关塞三千里，烟花一万重。蒙尘清路急，御宿且谁供。殷复前王道，周迁旧国容。蓬莱足云气，应合总从龙。
莺入新年语，花开满故枝。天青风捲幔，草碧水通池。牢落官军速，萧条万事危。鬓毛元自白，泪点向来垂。不是无兄弟，其如有别离。巴山春色静，北望转逶迤。
日月还相斗，星辰屡合围。不成诛执法，焉得变危机。大角缠兵气，钩陈出帝畿。烟尘昏御道，耆旧把天衣。行在诸军阙，来朝大将稀。贤多隐屠钓，王肯载同归。
再有朝廷乱，难知消息真。近传王在洛，复道使归秦。夺马悲公主，登车泣贵嫔。萧关迷北上，沧海欲东巡。敢料安危体，犹多老大臣。岂无嵇绍血，沾洒属车尘。
闻说初东幸，孤儿却走多。难分太仓粟，竞弃鲁阳戈。胡虏登前殿，王公出御河。得无中夜舞，谁忆大风歌。春色生烽燧，幽人泣薜萝。君臣重修德，犹足见时和。
往往虽相见，飘飘愧此身。不关轻绂冕，俱是避风尘。一别星桥夜，三移斗柄春。败亡非赤壁，奔走为黄巾。子去何潇洒，余藏异隐沦。书成无过雁，衣故有县鹑。恐惧行装数，伶俜卧疾频。晓莺工迸泪，秋月解伤神。会面嗟黧黑，含悽话苦辛。接舆还入楚，王粲不归秦。锦里残丹灶，花溪得钓纶。消中祗自惜，晚起索谁亲。伏柱闻周史，乘槎有汉臣。鸳鸿不易狎，龙虎未宜驯。客则挂冠至，交非倾盖新。由来意气合，直取性情真。浪迹同生死，无心耻贱贫。偶然存蔗芋，幸各对松筠。粗饭依他日，穷愁怪此辰。女长裁褐稳，男大卷书匀。漰口江如练，蚕崖雪似银。名园当翠巘，野棹没青蘋。屡喜王侯宅，时邀江海人。追随不觉晚，款曲动弥旬。但使芝兰秀，何烦栋宇邻。山阳无俗物，郑驿正留宾。出入并鞍马，光辉参席珍。重游先主庙，更历少城闉。石镜通幽魄，琴台隐绛唇。送终惟粪土，结爱独荆榛。置酒高林下，观棋积水滨。区区甘累趼，稍稍息劳筋。网聚粘圆鲫，丝繁煮细莼。长歌敲柳瘿，小睡凭藤轮。农月须知课，田家敢忘勤。浮生难去食，良会惜清晨。列国兵戈暗，今王德教淳。要闻除䝟貐，休作画麒麟。洗眼看轻薄，虚怀任屈伸。莫令胶漆地，万古重雷陈。
闻道君牙帐，防秋近赤霄。下临千雪岭，却背五绳桥。海内久戎服，京师今晏朝。犬羊曾烂熳，宫阙尚萧条。猛将宜尝胆，龙泉必在腰。黄图遭污辱，月窟可焚烧。会取干戈利，无令斥候骄。居然双捕虏，自是一嫖姚。落日思轻骑，高天忆射雕。云台画形像，皆为扫氛妖。
关内昔分袂，天边今转蓬。驱驰不可说，谈笑偶然同。道术曾留意，先生早击蒙。家家迎蓟子，处处识壶公。长啸峨嵋北，潜行玉垒东。有时骑猛虎，虚室使仙童。发少何劳白，颜衰肯更红。望云悲轗轲，毕景羡冲融。丧乱形仍役，凄凉信不通。悬旌要路口，倚剑短亭中。永作殊方客，残生一老翁。相哀骨可换，亦遣驭清风。
名参汉望苑，职述景题舆。巫峡将之郡，荆门好附书。远行无自苦，内热比何如。正是炎天阔，那堪野馆疏。黄牛平驾浪，画鹢上凌虚。试待盘涡歇，方期解缆初。闷能过小径，自为摘嘉蔬。渚柳元幽僻，村花不扫除。宿阴繁素柰，过雨乱红蕖。寂寂夏先晚，泠泠风有馀。江清心可莹，竹冷发堪梳。直作移巾几，秋帆发弊庐。
山云行绝塞，大火复西流。飞雨动华屋，萧萧梁栋秋。穷途愧知己，暮齿借前筹。已费清晨谒，那成长者谋。解衣开北户，高枕对南楼。树湿风凉进，江喧水气浮。礼宽心有适，节爽病微瘳。主将归调鼎，吾还访旧丘。
碧涧虽多雨，秋沙先少泥。蛟龙引子过，荷芰逐花低。老去参戎幕，归来散马蹄。稻粱须就列，榛草即相迷。蓄积思江汉，疏顽惑町畦。稍酬知己分，还入故林栖。
白水鱼竿客，清秋鹤发翁。胡为来幕下，秪合在舟中。黄卷真如律，青袍也自公。老妻忧坐痹，幼女问头风。平地专欹倒，分曹失异同。礼甘衰力就，义忝上官通。畴昔论诗蚤，光辉仗钺雄。宽容存性拙，剪拂念途穷。露裛思藤架，烟霏想桂丛。信然龟触网，直作鸟窥笼。西岭纡村北，南江绕舍东。竹皮寒旧翠，椒实雨新红。浪簸船应坼，杯乾瓮即空。藩篱生野径，斤斧任樵童。束缚酬知己，蹉跎效小忠。周防期稍稍，太简遂悤悤。晓入朱扉启，昏归画角终。不成寻别业，未敢息微躬。乌鹊愁银汉，驽骀怕锦幪。会希全物色，时放倚梧桐。
野水平桥路，春沙映竹村。风轻粉蝶喜，花暖蜜蜂喧。把酒宜深酌，题诗好细论。府中瞻暇日，江上忆词源。迹忝朝廷旧，情依节制尊。还思长者辙，恐避席为门。
国有乾坤大，王今叔父尊。剖符来蜀道，归盖取荆门。峡险通舟过，江长注海奔。主人留上客，避暑得名园。前后缄书报，分明馔玉恩。天云浮绝壁，风竹在华轩。已觉良宵永，何看骇浪翻。入期朱邸雪，朝傍紫微垣。枚乘文章老，河间礼乐存。悲秋宋玉宅，失路武陵源。淹薄俱崖口，东西异石根。夷音迷咫尺，鬼物傍黄昏。犬马诚为恋，狐狸不足论。从容草奏罢，宿昔奉清樽。
飘飘西极马，来自渥洼池。飒飁定山桂，低徊风雨枝。我闻龙正直，道屈尔何为。且有元戎命，悲歌识者谁。官联辞冗长，行路洗欹危。脱剑主人赠，去帆春色随。阴沈铁凤阙，教练羽林儿。天子朝侵早，云台仗数移。分军应供给，百姓日支离。黠吏因封己，公才或守雌。燕王买骏骨，渭老得熊罴。活国名公在，拜坛群寇疑。冰壶动瑶碧，野水失蛟螭。入幕诸彦集，渴贤高选宜。鶱腾坐可致，九万起于斯。复进出矛戟，昭然开鼎彝。会看之子贵，叹及老夫衰。岂但江曾决，还思雾一披。暗尘生古镜，拂匣照西施。舅氏多人物，无惭困翮垂。
巫山小摇落，碧色见松林。百鸟各相命，孤云无自心。层轩俯江壁，要路亦高深。朱绂犹纱帽，新诗近玉琴。功名不早立，衰病谢知音。哀世非王粲，终然学越吟。
懒心似江水，日夜向沧洲。不道含香贱，其如镊白休。经过调碧柳，萧索倚朱楼。毕娶何时竟，消中得自由。豪华看古往，服食寄冥搜。诗尽人间兴，兼须入海求。
抱疾漂萍老，防边旧谷屯。春农亲异俗，岁月在衡门。青女霜枫重，黄牛峡水喧。泥留虎斗迹，月挂客愁村。乔木澄稀影，轻云倚细根。数惊闻雀噪，暂睡想猿蹲。日转东方白，风来北斗昏。天寒不成寝，无梦寄归魂。
江城含变态，一上一回新。天欲今朝雨，山归万古春。英雄馀事业，衰迈久风尘。取醉他乡客，相逢故国人。兵戈犹拥蜀，赋敛强输秦。不是烦形胜，深惭畏损神。
白帝空祠庙，孤云自往来。江山城宛转，栋宇客裴回。勇略今何在，当年亦壮哉。后人将酒肉，虚殿日尘埃。谷鸟鸣还过，林花落又开。多惭病无力，骑马入青苔。
惨淡风云会，乘时各有人。力侔分社稷，志屈偃经纶。复汉留长策，中原仗老臣。杂耕心未已，欧血事酸辛。霸气西南歇，雄图历数屯。锦江元过楚，剑阁复通秦。旧俗存祠庙，空山立鬼神。虚檐交鸟道，枯木半龙鳞。竹送清溪月，苔移玉座春。闾阎儿女换，歌舞岁时新。绝域归舟远，荒城系马频。如何对摇落，况乃久风尘。孰与关张并，功临耿邓亲。应天才不小，得士契无邻。迟暮堪帷幄，飘零且钓缗。向来忧国泪，寂寞洒衣巾。
此堂存古制，城上俯江郊。落构垂云雨，荒阶蔓草茅。柱穿蜂溜蜜，栈缺燕添巢。坐接春杯气，心伤艳蕊梢。英灵如过隙，宴衎愿投胶。莫问东流水，生涯未即抛。
久游巴子国，屡入武侯祠。竹日斜虚寝，溪风满薄帷。君臣当共济，贤圣亦同时。翊戴归先主，并吞更出师。虫蛇穿画壁，巫觋醉蛛丝。歘忆吟梁父，躬耕也未迟。
天池马不到，岚壁鸟才通。百顷青云杪，层波白石中。郁纡腾秀气，萧瑟浸寒空。直对巫山出，兼疑夏禹功。鱼龙开辟有，菱芡古今同。闻道奔雷黑，初看浴日红。飘零神女雨，断续楚王风。欲问支机石，如临献宝宫。九秋惊雁序，万里狎渔翁。更是无人处，诛茅任薄躬。
往时中补右，扈跸上元初。反气凌行在，妖星下直庐。六龙瞻汉阙，万骑略姚墟。玄朔回天步，神都忆帝车。一戎才汗马，百姓免为鱼。通籍蟠螭印，差肩列凤舆。事殊迎代邸，喜异赏朱虚。寇盗方归顺，乾坤欲晏如。不才同补衮，奉诏许牵裾。鸳鹭叨云阁，麒麟滞玉除。文园多病后，中散旧交疏。飘泊哀相见，平生意有馀。风烟巫峡远，台榭楚宫虚。触目非论故，新文尚起予。清秋凋碧柳，别浦落红蕖。消息多旗帜，经过叹里闾。战连唇齿国，军急羽毛书。幕府筹频问，山家药正锄。台星入朝谒，使节有吹嘘。西蜀灾长弭，南翁愤始摅。对扬抏士卒，乾没费仓储。势藉兵须用，功无礼忽诸。御鞍金騕袅，宫砚玉蟾蜍。拜舞银钩落，恩波锦帕舒。此行非不济，良友昔相于。去旆依颜色，沿流想疾徐。沈绵疲井臼，倚薄似樵渔。乞米烦佳客，钞诗听小胥。杜陵斜晚照，潏水带寒淤。莫话清溪发，萧萧白映梳。
峡内多云雨，秋来尚郁蒸。远山朝白帝，深水谒彝陵。迟暮嗟为客，西南喜得朋。哀猿更起坐，落雁失飞腾。伏枕思琼树，临轩对玉绳。青松寒不落，碧海阔逾澄。昔岁文为理，群公价尽增。家声同令闻，时论以儒称。太后当朝肃，多才接迹升。翠虚捎魍魉，丹极上鹍鹏。宴引春壶满，恩分夏簟冰。彫章五色笔，紫殿九华灯。学并卢王敏，书偕褚薛能。老兄真不坠，小子独无承。近有风流作，聊从月继徵。放蹄知赤骥，捩翅服苍鹰。卷轴来何晚，襟怀庶可凭。会期吟讽数，益破旅愁凝。雕刻初谁料，纤毫欲自矜。神融蹑飞动，战胜洗侵凌。妙取筌蹄弃，高宜百万层。白头遗恨在，青竹几人登。回首追谈笑，劳歌局寝兴。年华纷已矣，世故莽相仍。刺史诸侯贵，郎官列宿应。潘生骖阁远，黄霸玺书增。乳贙号攀石，饥鼯诉落藤。药囊亲道士，灰劫问胡僧。凭久乌皮折，簪稀白帽棱。林居看蚁穴，野食行鱼罾。筋力交彫丧，飘零免战兢。皆为百里宰，正似六安丞。姹女萦新裹，丹砂冷旧秤。但求椿寿永，莫虑杞天崩。鍊骨调情性，张兵挠棘矜。养生终自惜，伐数必全惩。政术甘疏诞，词场愧服膺。展怀诗诵鲁，割爱酒如渑。咄咄宁书字，冥冥欲避矰。江湖多白鸟，天地有青蝇。
昔罢河西尉，初兴蓟北师。不才名位晚，敢恨省郎迟。扈圣崆峒日，端居滟滪时。萍流仍汲引，樗散尚恩慈。遂阻云台宿，常怀湛露诗。翠华森远矣，白首飒凄其。拙被林泉滞，生逢酒赋欺。文园终寂寞，汉阁自磷缁。病隔君臣议，惭纡德泽私。扬镳惊主辱，拔剑拨年衰。社稷经纶地，风云际会期。血流纷在眼，涕洒乱交颐。四渎楼船汎，中原鼓角悲。贼壕连白翟，战瓦落丹墀。先帝严灵寝，宗臣切受遗。恒山犹突骑，辽海竞张旗。田父嗟胶漆，行人避蒺藜。总戎存大体，降将饰卑词。楚贡何年绝，尧封旧俗疑。长吁翻北寇，一望卷西夷。不必陪玄圃，超然待具茨。凶兵铸农器，讲殿辟书帷。庙算高难测，天忧实在兹。形容真潦倒，荅效莫支持。使者分王命，群公各典司。恐乖均赋敛，不似问疮痍。万里烦供给，孤城最怨思。绿林宁小患，云梦欲难追。即事须尝胆，苍生可察眉。议堂犹集凤，正观是元龟。处处喧飞檄，家家急竞锥。萧车安不定，蜀使下何之。钓濑疏坟籍，耕岩进弈棋。地蒸馀破扇，冬煖更纤絺。豺遘哀登楚，麟伤泣象尼。衣冠迷适越，藻绘忆游睢。赏月延秋桂，倾阳逐露葵。大庭终反朴，京观且僵尸。高枕虚眠昼，哀歌欲和谁。南宫载勋业，凡百慎交绥。
林僻来人少，山长去鸟微。高秋收画扇，久客掩荆扉。懒慢头时栉，艰难带减围。将军犹汗马，天子尚戎衣。白蒋风飙脆，殷柽晓夜稀。何年减豺虎，似有故园归。
南极青山众，西江白谷分。古城疏落木，荒戍密寒云。岁月蛇常见，风飙虎或闻。近身皆鸟道，殊俗自人群。睥睨登哀柝，矛弧照夕曛。乱离多醉尉，愁杀李将军。
小子何时见，高秋此日生。自从都邑语，已伴老夫名。诗是吾家事，人传世上情。熟精文选理，休觅綵衣轻。凋瘵筵初秩，欹斜坐不成。流霞分片片，涓滴就徐倾。
觅句新知律，摊书解满床。试吟青玉案，莫羡紫罗囊。假日从时饮，明年共我长。应须饱经术，已似爱文章。十五男儿志，三千弟子行。曾参与游夏，达者得升堂。
故里樊川菊，登高素浐源。他时一笑后，今日几人存。巫峡蟠江路，终南对国门。系舟身万里，伏枕泪双痕。为客裁乌帽，从儿具绿尊。佳辰对群盗，愁绝更谁论。
省郎忧病士，书信有柴胡。饮子频通汗，怀君想报珠。亲知天畔少，药味峡中无。归楫生衣卧，春鸥洗翅呼。犹闻上急水，早作取平途。万里皇华使，为僚记腐儒。
有使归三峡，相过问两京。函关犹出将，渭水更屯兵。设备邯郸道，和亲逻些城。幽燕唯鸟去，商洛少人行。衰谢身何补，萧条病转婴。霜天到宫阙，恋主寸心明。
先帝弓剑远，小臣馀此生。蹉跎病江汉，不复谒承明。饯尔白头日，永怀丹凤城。迟迟恋屈宋，渺渺卧荆衡。魂断航舸失，天寒沙水清。肺肝若稍愈，亦上赤霄行。
故人有游子，弃掷傍天隅。他日怜才命，居然屈壮图。十年犹塌翼，绝倒为惊吁。消渴今如在，提携愧老夫。岂知台阁旧，先拂凤皇雏。得实翻苍竹，栖枝把翠梧。北辰当宇宙，南岳据江湖。国带风尘色，兵张虎豹符。数论封内事，挥发府中趋。赠尔秦人策，莫鞭辕下驹。
秋日萧韦逝，淮王报峡中。少年疑柱史，多术怪仙公。不但时人惜，祗应吾道穷。一哀侵疾病，相识自儿童。处处邻家笛，飘飘客子蓬。强吟怀旧赋，已作白头翁。
执友惊沦没，斯人已寂寥。新文生沈谢，异骨降松乔。北部初高选，东堂早见招。蛟龙缠倚剑，鸾凤夹吹箫。历职汉庭久，中年胡马骄。兵戈闇两观，宠辱事三朝。蜀路江干窄，彭门地里遥。解龟生碧草，谏猎阻清霄。顷壮戎麾出，叨陪幕府要。将军临气候，猛士寒风飙。井漏泉谁汲，烽疏火不烧。前筹自多暇，隐几接终朝。翠石俄双表，寒松竟后凋。赠诗焉敢坠，染翰欲无聊。再哭经过罢，离魂去住销。之官方玉折，寄葬与萍漂。旷望渥洼道，霏微河汉桥。夫人先即世，令子各清标。巫峡长云雨，秦城近斗杓。冯唐毛发白，归兴日萧萧。
楚岸行将老，巫山坐复春。病多犹是客，谋拙竟何人。阊阖开黄道，衣冠拜紫宸。荣光悬日月，赐与出金银。愁寂鸳行断，参差虎穴邻。西江元下蜀，北斗故临秦。散地逾高枕，生涯脱要津。天边梅柳树，相见几回新。
汝啼吾手战，吾笑汝身长。处处逢正月，迢迢滞远方。飘零还柏酒，衰病只藜床。训喻青衿子，名惭白首郎。赋诗犹落笔，献寿更称觞。不见江东弟，高歌泪数行。
阳翟空知处，荆南近得书。积年仍远别，多难不安居。江汉春风起，冰霜昨夜除。云天犹错莫，花萼尚萧疏。对酒都疑梦，吟诗正忆渠。旧时元日会，乡党羡吾庐。
自汝到荆府，书来数唤吾。颂椒添讽咏，禁火卜欢娱。舟楫因人动，形骸用杖扶。天旋夔子国，春近岳阳湖。发日排南喜，伤神散北吁。飞鸣还接翅，行序密衔芦。俗薄江山好，时危草木苏。冯唐虽晚达，终觊在皇都。
苔竹素所好，萍蓬无定居。远游长儿子，几地别林庐。杂蕊红相对，他时锦不如。具舟将出峡，巡圃念携锄。正月喧莺末，兹辰放鹢初。雪篱梅可折，风榭柳微舒。托赠卿家有，因歌野兴疏。残生逗江汉，何处狎樵渔。
禁脔去东床，趋庭赴北堂。风波空远涉，琴瑟几虚张。渥水出骐骥，昆山生凤皇。两家诚款款，中道许苍苍。颇谓秦晋匹，从来王谢郎。青春动才调，白首缺辉光。玉润终孤立，珠明得闇藏。馀寒折花卉，恨别满江乡。
老向巴人里，今辞楚塞隅。入舟翻不乐，解缆独长吁。窄转深啼狖，虚随乱浴凫。石苔凌几杖，空翠扑肌肤。叠壁排霜剑，奔泉溅水珠。杳冥藤上下，浓澹树荣枯。神女峰娟妙，昭君宅有无。曲留明怨惜，梦尽失欢娱。摆阖盘涡沸，欹斜激浪输。风雷缠地脉，冰雪耀天衢。鹿角真走险，狼头如跋胡。恶滩宁变色，高卧负微躯。书史全倾挠，装囊半压濡。生涯临臬兀，死地脱斯须。不有平川决，焉知众壑趋。乾坤霾涨海，雨露洗春芜。欧鸟牵丝飏，骊龙濯锦纡。落霞沈绿绮，残月坏金枢。泥笋苞初荻，沙茸出小蒲。雁儿争水马，燕子逐樯乌。绝岛容烟雾，环洲纳晓晡。前闻辨陶牧，转眄拂宜都。县郭南畿好，津亭北望孤。劳心依憩息，朗咏划昭苏。意遣乐还笑，衰迷贤与愚。飘萧将素发，汨没听洪炉。丘壑曾忘返，文章敢自诬。此生遭圣代，谁分哭穷途。卧疾淹为客，蒙恩早厕儒。廷争酬造化，朴直乞江湖。滟滪险相迫，沧浪深可逾。浮名寻已已，懒计却区区。喜近天皇寺，先披古画图。应经帝子渚，同泣舜苍梧。朝士兼戎服，君王按湛卢。旄头初俶扰，鹑首丽泥涂。甲卒身虽贵，书生道固殊。出尘皆野鹤，历块匪辕驹。伊吕终难降，韩彭不易呼。五云高太甲，六月旷抟扶。回首黎元病，争权将帅诛。山林托疲苶，未必免崎岖。
老年常道路，迟日复山川。白屋花开里，孤城麦秀边。济江元自阔，下水不劳牵。风蝶勤依桨，春鸥懒避船。王门高德业，幕府盛才贤。行色兼多病，苍茫泛爱前。
星坼台衡地，曾为人所怜。公侯终必复，经术昔相传。食德见从事，克家何妙年。一毛生凤穴，三尺献龙泉。赤壁浮春暮，姑苏落海边。客间头最白，惆怅此离筵。
自古求忠孝，名家信有之。吾贤富才术，此道未磷缁。玉府标孤映，霜蹄去不疑。激扬音韵彻，籍甚众多推。潘陆应同调，孙吴亦异时。北辰徵事业，南纪赴恩私。卿月升金掌，王春度玉墀。熏风行应律，湛露即歌诗。天意高难问，人情老易悲。尊前江汉阔，后会且深期。
鲁钝仍多病，逢迎远复迷。耳聋须画字，发短不胜蓖。泽国虽勤雨，炎天竟浅泥。小江还积浪，弱缆且长堤。归路非关北，行舟却向西。暮年漂泊恨，今夕乱离啼。童稚频书札，盘餐讵糁藜。我行何到此，物理直难齐。高枕翻星月，严城叠鼓鞞。风号闻虎豹，水宿伴凫鹥。异县惊虚往，同人惜解携。蹉跎长泛鹢，展转屡鸣鸡。嶷嶷瑚琏器，阴阴桃李蹊。馀波期救涸，费日苦轻赍。支策门阑邃，肩舆羽翮低。自伤甘贱役，谁悯强幽栖。巨海能无钓，浮云亦有梯。勋庸思树立，语默可端倪。赠粟囷应指，登桥柱必题。丹心老未折，时访武陵溪。
卫幕衔恩重，潘舆送喜频。济时瞻上将，锡号戴慈亲。富贵当如此，尊荣迈等伦。郡依封土旧，国与大名新。紫诰鸾回纸，清朝燕贺人。远传冬笋味，更觉綵衣春。奕叶班姑史，芬芳孟母邻。义方兼有训，词翰两如神。委曲承颜体，骞飞报主身。可怜忠与孝，双美画骐麟。
雄都元壮丽，望幸歘威神。地利西通蜀，天文北照秦。风烟含越鸟，舟楫控吴人。未枉周王驾，终期汉武巡。甲兵分圣旨，居守付宗臣。早发云台杖，恩波起涸鳞。
地阔平沙岸，舟虚小洞房。使尘来驿道，城日避乌樯。暑雨留蒸湿，江风借夕凉。行云星隐见，叠浪月光芒。萤鉴缘帷彻，蛛丝罥鬓长。哀筝犹凭几，鸣笛竟沾裳。倚著如秦赘，过逢类楚狂。气冲看剑匣，颖脱抚锥囊。妖孽关东臭，兵戈陇右创。时清疑武略，世乱局文场。馀力浮于海，端忧问彼苍。百年从万事，故国耿难忘。
昔承推奖分，愧匪挺生材。迟暮宫臣忝，艰危衮职陪。扬镳随日驭，折槛出云台。罪戾宽犹活，干戈塞未开。星霜玄鸟变，身世白驹催。伏枕因超忽，扁舟任往来。九钻巴噀火，三蛰楚祠雷。望帝传应实，昭王问不回。蛟螭深作横，豺虎乱雄猜。素业行已矣，浮名安在哉？琴乌曲怨愤，庭鹤舞摧颓。秋雨漫湘水，阴风过岭梅。苦摇求食尾，常曝报恩腮。结舌防谗柄，探肠有祸胎。苍茫步兵哭，展转仲宣哀。饥籍家家米，愁徵处处杯。休为贫士叹，任受众人咍。得丧初难识，荣枯划易该。差池分组冕，合沓起蒿莱。不必伊周地，皆知屈宋才。汉庭和异域，晋史坼中台。霸业寻常体，忠臣忌讳灾。群公纷戮力，圣虑窅裴回。数见铭钟鼎，真宜法斗魁。愿闻锋镝铸，莫使栋梁摧。盘石圭多剪，凶门毂少推。垂旒资穆穆，祝网但恢恢。赤雀翻然至，黄龙讵假媒。贤非梦傅野，隐类凿颜坯。自古江湖客，冥心苦死灰。
南征为客久，西候别君初。岁满归凫舄，秋来把雁书。荆门留美化，姜被就离居。闻道和亲入，垂名报国馀。连枝不日并，八座几时除。往者胡星孛，恭惟汉网疏。风尘相澒洞，天地一丘墟。殿瓦鸳鸯坼，宫帘翡翠虚。钩陈摧徼道，枪藟失储胥。文物陪巡守，亲贤病拮据。公时呵䝟貐，首唱却鲸鱼。势惬宗萧相，材非一范雎。尸填太行道，血走浚仪渠。滏口师仍会，函关愤已摅。紫微临大角，皇极正乘舆。赏从频峨冕，殊私再直庐。岂惟高卫霍，曾是接应徐。降集翻翔凤，追攀绝众狙。侍臣双宋玉，战策两穰苴。鉴澈劳悬镜，荒芜已荷锄。向来披述作，重此忆吹嘘。白发甘凋丧，青云亦卷舒。经纶功不朽，跋涉体何如。应讶耽湖橘，常餐占野蔬。十年婴药饵，万里狎樵渔。扬子淹投阁，邹生惜曳裾。但惊飞熠耀，不记改蟾蜍。烟雨封巫峡，江淮略孟诸。汤池虽险固，辽海尚填淤。努力输肝胆，休烦独起予。
漳滨与蒿里，逝水竟同年。欲挂留徐剑，犹回忆戴船。相知成白首，此别间黄泉。风雨嗟何及，江湖涕泫然。修文将管辂，奉使失张骞。史阁行人在，诗家秀句传。客亭鞍马绝，旅榇网虫悬。复魄昭丘远，归魂素浐偏。樵苏封葬地，喉舌罢朝天。秋色凋春草，王孙若个边。
卫侯不易得，余病汝知之。雅量涵高远，清襟照等夷。平生感意气，少小爱文辞。河海由来合，风云若有期。形容劳宇宙，质朴谢轩墀。自古幽人泣，留年壮士悲。水烟通径草，秋露接园葵。入邑豺狼斗，伤弓鸟雀饥。白头供宴语，乌几伴栖迟。交态遭轻薄，今朝豁所思。
远师虞秘监，今喜识玄孙。形像丹青逼，家声器宇存。凄凉怜笔势，浩荡问词源。爽气金天豁，清谈玉露繁。伫鸣南岳凤，欲化北溟鲲。交态知浮俗，儒流不异门。过逢联客位，日夜倒芳尊。沙岸风吹叶，云江月上轩。百年嗟已半，四座敢辞喧。书籍终相与，青山隔故园。
洪波忽争道，岸转异江湖。鄂渚分云树，衡山引舳舻。翠牙穿裛桨，碧节上寒蒲。病渴身何去，春生力更无。壤童犁雨雪，渔屋架泥涂。欹侧风帆满，微冥水驿孤。悠悠回赤壁，浩浩略苍梧。帝子留遗恨，曹公屈壮图。圣朝光御极，残孽驻艰虞。才淑随厮养，名贤隐锻炉。邵平元入汉，张翰后归吴。莫怪啼痕数，危樯逐夜乌。
春生南国瘴，气待北风苏。向晚霾残日，初宵鼓大炉。爽携卑湿地，声拔洞庭湖。万里鱼龙伏，三更鸟兽呼。涤除贪破浪，愁绝付摧枯。执热沈沈在，凌寒往往须。且知宽疾肺，不敢恨危途。再宿烦舟子，衰容问仆夫。今晨非盛怒，便道即长驱。隐几看帆席，云州涌坐隅。
朝廷防盗贼，供给悯诛求。下诏选郎署，传声能典州。苍生今日困，天子向时忧。井屋有烟起，疮痍无血流。壤歌唯海甸，画角自山楼。白发寐常早，荒榛农复秋。解龟踰卧辙，遣骑觅扁舟。徐榻不知倦，颍川何以酬。尘生彤管笔，寒腻黑貂裘。高义终焉在，斯文去矣休。别离同雨散，行止各云浮。林热鸟开口，江浑鱼掉头。尉佗虽北拜，太史尚南留。军旅应都息，寰区要尽收。九重思谏诤，八极念怀柔。徙倚瞻王室，从容仰庙谋。故人持雅论，绝塞豁穷愁。复见陶唐理，甘为汗漫游。
自罢千秋节，频伤八月来。先朝常宴会，壮观已尘埃。凤纪编生日，龙池堑劫灰。湘川新涕泪，秦树远楼台。宝镜群臣得，金吾万国回。衢尊不重饮，白首独馀哀。
御气云楼敞，含风綵仗高。仙人张内乐，王母献宫桃。罗袜红蕖艳，金羁白雪毛。舞阶衔寿酒，走索背秋毫。圣主他年贵，边心此日劳。桂江流向北，满眼送波涛。
相见各头白，其如离别何。几年一会面，今日复悲歌。少壮乐难得，岁寒心匪他。气缠霜匣满，冰置玉壶多。遭乱实漂泊，济时曾琢磨。形容吾校老，胆力尔谁过。秋晚岳增翠，风高湖涌波。鶱腾访知己，淮海莫蹉跎。
分源豕韦派，别浦雁宾秋。年事推兄忝，人才觉弟优。经过辨丰剑，意气逐吴钩。垂翅徒衰老，先鞭不滞留。本枝凌岁晚，高义豁穷愁。他日临江待，长沙旧驿楼。
恭惟同自出，妙选异高标。入幕知孙楚，披襟得郑侨。丈人藉才地，门阀冠云霄。老矣逢迎拙，相于契托饶。赐钱倾府待，争米驻船遥。邻好艰难薄，氓心杼轴焦。客星空伴使，寒水不成潮。素发乾垂领，银章破在腰。说诗能累夜，醉酒或连朝。藻翰惟牵率，湖山合动摇。时清非造次，兴尽却萧条。天子多恩泽，苍生转寂寥。休传鹿是马，莫信鵩如鸮。未解依依袂，还斟泛泛瓢。流年疲蟋蟀，体物幸鹪鹩。辜负沧州愿，谁云晚见招。
春宅弃汝去，秋帆催客归。庭蔬尚在眼，浦浪已吹衣。生理飘荡拙，有心迟暮归。中原戎马盛，远道素书稀。塞雁与时集，樯乌终岁飞。鹿门自此往，永息汉阴机。
素幕渡江远，朱幡登陆微。悲鸣驷马顾，失涕万人挥。参佐哭辞毕，门阑谁送归。从公伏事久，之子俊才稀。长路更执绋，此心犹倒衣。感恩义不小，怀旧礼无违。墓待龙骧诏，台迎獬豸威。深衷见士则，雅论在兵机。戎狄乘妖气，尘沙落禁闱。往年朝谒断，他日埽除非。但促铜壶箭，休添玉帐旂。动询黄阁老，肯虑白登围。万姓疮痍合，群凶嗜欲肥。刺规多谏诤，端拱自光辉。俭约前王体，风流后代希。对扬期特达，衰朽再芳菲。空里愁书字，山中疾采薇。拨杯要忽罢，抱被宿何依。眼冷看征盖，儿扶立钓矶。清霜洞庭叶，故就别时飞。
悽怆郇瑕色，差池弱冠年。丈人叨礼数，文律早周旋。台阁黄图里，簪裾紫盖边。尊荣真不忝，端雅独翛然。贡喜音容间，冯招病疾缠。南过骇仓卒，北思悄联绵。鵩鸟长沙讳，犀牛蜀郡怜。素车犹恸哭，宝剑欲高悬。汉道中兴盛，韦经亚相传。冲融标世业，磊落映时贤。城府深朱夏，江湖眇霁天。绮楼关树顶，飞旐汎堂前。帟幕疑风燕，笳箫急暮蝉。兴残虚白室，迹断孝廉船。童孺交游尽，喧卑俗事牵。老来多涕泪，情在强诗篇。谁寄方隅理，朝难将帅权。春秋褒贬例，名器重双全。
参卿休坐幄，荡子不还乡。南客潇湘外，西戎鄠杜旁。衰年倾盖晚，费日系舟长。会面思来札，销魂逐去樯。云晴鸥更舞，风逆雁无行。匣里雌雄剑，吹毛任选将。
飘飘苏季子，六印佩何迟。早作诸侯客，兼工古体诗。尔贤埋照久，余病长年悲。卢绾须征日，楼兰要斩时。岁阳初盛动，王化久磷缁。为人苍梧庙，看云哭九疑。
轩辕休制律，虞舜罢弹琴。尚错雄鸣管，犹伤半死心。圣贤名古邈，羁旅病年侵。舟泊常依震，湖平早见参。如闻马融笛，若倚仲宣襟。故国悲寒望，群云惨岁阴。水乡霾白屋，枫岸叠青岑。郁郁冬炎瘴，濛濛雨滞淫。鼓迎非祭鬼，弹落似鸮禽。兴尽才无闷，愁来遽不禁。生涯相汨没，时物自萧森。疑惑尊中弩，淹留冠上簪。牵裾惊魏帝，投阁为刘歆。狂走终奚适，微才谢所钦。吾安藜不糁，汝贵玉为琛。乌几重重缚，鹑衣寸寸针。哀伤同庾信，述作异陈琳。十暑岷山葛，三霜楚户砧。叨陪锦帐座，久放白头吟。反朴时难遇，忘机陆易沈。应过数粒食，得近四知金。春草封归恨，源花费独寻。转蓬忧悄悄，行药病涔涔。瘗夭追潘岳，持危觅邓林。蹉跎翻学步，感激在知音。却假苏张舌，高誇周宋镡。纳流迷浩汗，峻址得嵚崟。城府开清旭，松筠起碧浔。披颜争倩倩，逸足竞骎骎。朗鉴存愚直，皇天实照临。公孙仍恃险，侯景未生擒。书信中原阔，干戈北斗深。畏人千里井，问俗九州箴。战血流依旧，军声动至今。葛洪尸定解，许靖力还任。家事丹砂诀，无成涕作霖。
惜在严公幕，俱为蜀使臣。艰危参大府，前后间清尘。起草鸣先路，乘槎动要津。王凫聊暂出，萧雉只相驯。终始任安义，荒芜孟母邻。联翩匍匐礼，意气死生亲。张老存家事，嵇康有故人。食恩惭卤莽，镂骨抱酸辛。巢许山林志，夔龙廊庙珍。鹏图乃矫翼，熊轼且移轮。磊落衣冠地，苍茫土木身。埙篪鸣自合，金石莹逾新。重忆罗江外，同游锦水滨。结欢随过隙，怀旧益沾巾。旷绝含香舍，稽留伏枕辰。停骖双阙早，回雁五湖春。不达长卿病，从来原宪贫。监河受贷粟，一起辙中鳞。
贤良归盛族，吾舅尽知名。徐庶高交友，刘牢出外甥。泥涂岂珠玉，环堵但柴荆。衰老悲人世，驱驰厌甲兵。气春江上别，泪血渭阳情。舟鹢排风影，林乌反哺声。永嘉多北至，句漏且南征。必见公侯复，终闻盗贼平。郴州颇凉冷，橘井尚凄清。从役何蛮貊，居官志在行。
选曹分五岭，使者历三湘。才美膺推荐，君行佐纪纲。佳声斯共远，雅节在周防。明白山涛鉴，嫌疑陆贾装。故人湖外少，春日岭南长。凭报韶州牧，新诗昨寄将。
炼金欧冶子，喷玉大宛儿。符彩高无敌，聪明达所为。梦兰他日应，折桂早年知。烂漫通经术，光芒刷羽仪。谢庭瞻不远，潘省会于斯。倡和将雏曲，田翁号鹿皮。
宿昔试安命，自私犹畏天。劳生系一物，为客费多年。衡岳江湖大，蒸池疫疠偏。散才婴薄俗，有迹负前贤。巾拂那关眼，瓶罍易满船。火云滋垢腻，冻雨裛沈绵。强饭莼添滑，端居茗续煎。清思汉水上，凉忆岘山巅。顺浪翻堪倚，回帆又省牵。吾家碑不昧，王氏井依然。几杖将衰齿，茅茨寄短椽。灌园曾取适，游寺可终焉。遂性同渔父，成名异鲁连。篙师烦尔送，朱夏及寒泉。
别君谁暖眼，将老病缠身。出涕同斜日，临风看去尘。商歌还入夜，巴俗自为邻。尚愧微躯在，遥闻盛礼新。山东群盗散，阙下受降频。诸将归应尽，题书报旅人。
尘满莱芜甑，堂横单父琴。人皆知饮水，公辈不偷金。梁狱书因上，秦台镜欲临。独醒时所嫉，群小谤能深。即出黄沙在，何须白发侵。使君传旧德，已见直绳心。
北池云水阔，华馆辟秋风。独鹤元依渚，衰荷且映空。采菱寒刺上，蹋藕野泥中。素楫分曹往，金盘小径通。萋萋露草碧，片片晚旗红。杯酒沾津吏，衣裳与钓翁。异方初艳菊，故里亦高桐。摇落关山思，淹留战伐功。严城殊未掩，清宴已知终。何补参卿事，欢娱到薄躬。
故旧谁怜我，平生郑与苏。存亡不重见，丧乱独前途。豪俊何人在，文章埽地无。羁游万里阔，凶问一年俱。白首中原上，清秋大海隅。夜台当北斗，泉路著东吴。得罪台州去，时危弃硕儒。移官蓬阁后，谷贵没潜夫。流恸嗟何及，衔冤有是夫。道消诗兴废，心息酒为徒。许与才虽薄，追谁迹未拘。班扬名甚盛，嵇阮逸相须。会取君臣合，宁铨品命殊。贤良不必展，廊庙偶然趋。胜决风尘际，功安造化炉。从容拘旧学，惨澹閟阴符。摆落嫌疑久，哀伤志力输。俗依绵谷异，客对雪山孤。童稚思诸子，交朋列友于。情乖清酒送，望绝抚坟呼。疟病餐巴水，疮痍老蜀都。飘零迷哭处，天地日榛芜。
爱客尚书贵，之官宅相贤。酒香倾坐侧，帆影驻江边。翟表郎官瑞，凫看令宰仙。雨稀云叶断，夜久烛花偏。数语敧纱帽，高文掷彩笺。兴饶行处乐，离惜醉中眠。单父长多暇，河阳实少年。客居逢自出，为别几悽然。
重泉生美玉，积水异常流。始玩清堪赏，因知宝可求。斗回虹气见，磬折紫光浮。中矩皆明德，同方叶至柔。月华偏共映，风暖伫将游。遇鉴终无暗，逢时愿见收。
得闰因贞岁，吾君敬授时。体元承夏道，推历法尧咨。直取归馀改，非如再失欺。葭灰初变律，斗柄正当离。寒暑功前定，春秋气可推。更怜幽谷羽，鸣跃尚须期。
晚发闷还梳，忆君秋醉馀。可怜刘校尉，曾讼石中书。消长虽殊事，仁贤每自如。因看鲁褒论，何处是吾庐？
御水初销冻，宫花尚怯寒。千峰横紫翠，双阙凭阑干。玉漏轻风顺，金茎淡日残。王乔在何处，清汉正骖鸾。
邀侣以官解，泛然成独游。川光初媚日，山色正矜秋。野竹疏还密，岩泉咽复流。杜村连潏水，晚步见垂钩。
交阯同星座，龙泉佩斗文。烧香翠羽帐，看舞郁金裙。鹢首冲泷浪，犀渠拂岭云。莫教铜柱北，空说马将军。
杜陵萧次君，迁少去官频。寂寞怜吾道，依稀似古人。饰心无彩缋，到骨是风尘。自嫌如匹素，刀尺不由身。
秋草樊川路，斜阳覆盎门。猎逢韩嫣骑，树识馆陶园。带雨经荷沼，盘烟下竹村。如今归不得，自戴望天盆。
悠悠渠水清，雨霁洛阳城。槿堕初开艳，蝉闻第一声。故人容易去，白发等闲生。此别无多语，期君晦盛名。
秋风放萤苑，春草斗鸡台。金络擎雕去，鸾环拾翠来。蜀船红锦重，越橐水沈堆。处处皆华表，淮王奈却回。
芳草复芳草，断肠还断肠。自然堪下泪，何必更残阳。楚岸千万里，燕鸿三两行。有家归不得，况举别君觞。
解印书千轴，重阳酒百缸。凉风满红树，晓月下秋江。岩壑会归去，尘埃终不降。悬缨未敢濯，严濑碧淙淙。
水槛桐庐馆，归舟系石根。笛吹孤戌月，犬吠隔溪村。十载违清裁，幽怀未一论。苏台菊花节，何处与开樽？
山鸟飞红带，亭薇拆紫花。溪光初透彻，秋色正清华。静处知生乐，喧中见死誇。无多圭组累，终不负烟霞。
芳草正得意，汀洲日欲西。无端千树柳，更拂一条溪。几朵梅堪折，何人手好携。谁怜佳丽地，春恨却悽悽。
雪后新正半，春来四刻长。晴梅朱粉艳，嫩水碧罗光。弦管开双调，花钿坐两行。唯君莫惜醉，认取少年场。
雾冷侵红粉，春阴扑翠钿。自悲临晓镜，谁与惜流年。柳暗霏微雨，花愁黯淡天。金钗有几只，抽当酒家钱。
本因遮日种，却似为溪移。历历羽林影，疏疏烟露姿。萧骚寒雨夜，敲劼晚风时。故国何年到，尘冠挂一枝。
芝茎抽绀趾，清唳掷金梭。日翅闲张锦，风池去罥罗。静眠依翠荇，暖戏折高荷。山阴岂无尔，茧字换群鹅。
华堂日渐高，雕槛系红绦。故国陇山树，美人金剪刀。避笼交翠尾，罅嘴静新毛。不念三缄事，世途皆尔曹。
清音迎晓月，愁思立寒蒲。丹顶西施颊，霜毛四皓须。碧云行止躁，白鹭性灵粗。终日无群伴，溪边吊影孤。
扰扰复翻翻，黄昏飏冷烟。毛欺皇后发，声感楚姬弦。蔓垒盘风下，霜林接翅眠。秪如西旅样，头白岂无缘。
春半平江雨，圆文破蜀罗。声眠篷底客，寒湿钓来蓑。暗澹遮山远，空濛著柳多。此时怀旧恨，相望意如何。
青梅雨中熟，樯倚酒旗边。故国残春梦，孤舟一褐眠。摇摇远堤柳，暗暗十程烟。南奏钟陵道，无因似昔年。
何事苦萦回，离肠不自裁。恨身随梦去，春态逐云来。沈定蓝光彻，喧盘粉浪开。翠岩三百尺，谁作子陵台。
往事起独念，飘然自不胜。前滩急夜响，密雪映寒灯。的的三年梦，迢迢一线縆。明朝楚山上，莫上最高层。
绿树南阳道，千峰势远随。碧溪风澹态，芳树雨馀姿。野渡云初暖，征人袖半垂。残花不足醉，行乐是何时。
贱子来千里，明公去一麾。可能休涕泪，岂独感恩知。草木穷秋后，山川落照时。如何望故国，驱马却迟迟。
雪涨前溪水，啼声已绕滩。梅衰未减态，春嫩不禁寒。迹去梦一觉，年来事百般。闻君亦多感，何处倚阑干。
缄书报子玉，为我谢平津。自愧扫门士，谁为乞火人。词臣陪羽猎，战将骋骐驎。两地差池恨，江汀醉送君。
镜弄白髭须，如何作老夫。浮生长勿勿，儿小且呜呜。忍过事堪喜，泰来忧胜无。治平心径熟，不遣有穷途。
热去解钳釱，飘萧秋半时。微雨池塘见，好风襟袖知。发短梳未足，枕凉闲且欹。平生分过此，何事不参差。
娟娟却月眉，新鬓学鸦飞。暗砌匀檀粉，晴窗画夹衣。袖红垂寂寞，眉黛敛衣稀。还向长陵去，今宵归不归。
闲吟芍药诗，惆望久嚬眉。盼眄回眸远，纤衫整髻迟。重寻春昼梦，笑把浅花枝。小市长陵住，非郎谁得知。
烟水本好尚，亲交何惨悽。况为珠履客，即泊锦帆堤。沙雁同船去，田鸦绕岸啼。此时还有味，必卧日从西。
河岸微退落，柳影微彫疏。船上听呼稚，堤南趁漉鱼。数帆旗去疾，一艇箭回初。曾入相思梦，因凭附远书。
岂君心的的，嗟我泪涓涓。绵羽啼来久，锦鳞书未传。兽垆凝冷焰，罗暮蔽晴烟。自是求佳梦，何须讶画眠。
劳劳千里身，襟袂满行尘。深夜悬双泪，短亭思远人。苍江程未息，黑水梦何频。明月轻桡去，唯应钓赤鳞。
有恨秋来极，无端别后知。夜阑终耿耿，明发竟迟迟。信已凭鸿去，归唯与燕期。只因明月见，千里两相思。
诗韵一逢君，平生称所闻。粉毫唯画月，琼尺只裁云。鲸阵人人慑，秋星历历分。数篇留别我，羞杀李将军。
子列光殊价，明时忍自高。宁无好舟楫，不泛恶风涛。大翼终难戢，奇锋且自韬。春来烟渚上，几净雪霜毫。
贤相辅明主，苍生寿域开。青春辞白日，幽壤作黄埃。岂是无多士，偏蒙不弃才。孤坟三尺土，谁可为培栽。
数茎幽玉色，晓夕翠烟分。声破寒窗梦，根穿绿藓纹。渐笼当槛日，欲碍入帘云。不是山阴客，何人爱此君。
九月三十日，雨声如别秋。无端满阶叶，共白几人头。点滴侵寒梦，萧骚著淡愁。渔歌听不唱，蓑湿棹回舟。
阙下经年别，人间两地情。坛场新汉将，烟月古隋城。雁去梁山远，云高楚岫明。君家荷藕好，缄恨寄遥程。
处士闻名早，游秦献疏回。腹中书万卷，身外酒千杯。江雨春波阔，园林客梦催。今君拜旌戟，凛凛近霜台。
横溪辞寂寞，金马去追游。好是鸳鸯侣，正逢霄汉秋。玉珂声琐琐，锦帐梦悠悠。微笑知今是，因风谢钓舟。
谢山南畔州，风物最宜秋。太守悬金印，佳人敞画楼。凝缸暗醉夕，残月上汀州。可惜当年鬓，朱门不得游。
蛩唱如波咽，更深似水寒。露华惊弊褐，灯影挂尘冠。故国初离梦，前溪更下滩。纷纷毫发事，多少宦游难。
遗踪委衰草，行客思悠悠。昔日人何处，终年水自流。孤烟村戍远，乱雨海门秋。吟罢独归去，烟云尽惨愁。
行役我方倦，苦吟谁复闻。戍楼春带雪，边角暮吹云。极目无人迹，回头送雁群。如何遣公子，高卧醉醺醺。
相别徒成泣，经过总是空。劳生惯离别，夜梦苦西东。去路三湘浪，归程一片风。他年寄消息，书在鲤鱼中。
白发沧浪上，全忘是与非。秋潭垂钓去，夜月叩船归。烟影侵芦岸，潮痕在竹扉。终年狎鸥鸟，来去且无机。
寒空动高吹，月色满清砧。残梦夜魂断，美人边思深。孤鸿秋出塞，一叶暗辞林。又寄征衣去，迢迢天外心。
风吹一片叶，万物已惊秋。独夜他乡泪，年年为客愁。别离何处尽，摇落几时休。不及磻溪叟，身闲长自由。
故交相见稀，相见倍依依。尘路事不尽，云岩闲好归。投人销壮志，徇俗变真机。又落他乡泪，风前一满衣。
孤舟天际外，去路望中赊。贫病远行客，梦魂多在家。蝉吟秋色树，鸦噪夕阳沙。不拟彻双鬓，他方掷岁华。
东西那有碍，出处岂虚心。晓入洞庭阔，暮归巫峡深。渡江随鸟影，拥树隔猿吟。莫隐高唐去，枯苗待作霖。
年光何太急，倏忽又青春。明月谁为主，江山暗换人。莺花潜运老，荣乐渐成尘。遥忆朱门柳，别离应更频。
年年不相见，相见却成悲。教我泪如霰，嗟君发似丝。正伤携手处，况值落花时。莫惜今宵醉，人间忽忽期。
旅馆无良伴，凝情自悄然。寒灯思旧事，断雁警愁眠。远梦归侵晓，家书到隔年。湘江好烟月，门系钓鱼船。
杜宇竟何冤，年年叫蜀门。至今衔积恨，终古吊残魂。芳草迷肠结，红花染血痕。山川尽春色，呜咽复谁论。
火云初似灭，晓角欲微清。故国行千里，新蝉忽数声。时行仍髣髴，度日更分明。不敢频倾耳，唯忧白发生。
十载名兼利，人皆与命争。青春留不住，白发自然生。夜雨滴乡思，秋风从别情。都门五十里，驰马逐鸡声。
窗虚枕簟凉，寝倦忆潇湘。山色几时老，人心终日忙。松风半夜雨，帘月满堂霜。匹马好归去，江头橘正香。
独起望山色，水鸡鸣蓼洲。房星随月晓，楚木向云秋。曲渚疑江尽，平沙似浪浮。秦原在何处，泽国碧悠悠。
自是东西客，逢人又送人。不应相见老，秖是别离频。度日还知暮，平生未识春。傥无迁谷分，归去养天真。
自笑走红尘，流年旧复新。东风半夜雨，南国万家春。失计抛鱼艇，何门化涸鳞。是谁添岁月，老却暗投人。
峭壁引行径，截溪开石门。泉飞溅虚槛，云起涨河轩。隔水看来路，疏篱见定猿。未闲难久住，归去复何言。
垂鞭信马行，数里未鸡鸣。林下带残梦，叶飞时忽惊。霜凝孤鹤迥，月晓远山横。僮仆休辞险，时平路复平。
荷花兼柳叶，彼此不胜秋。玉露滴初泣，金风吹更愁。绿眉甘弃坠，红脸恨飘流。叹息是游子，少年还白头。
新城非故里，终日想柴扃。兴罢花还落，愁来酒欲醒。何人初发白，几处乱山青。远忆湘江上，渔歌对月听。
城日晚悠悠，弦歌在碧流。夕风飘度曲，烟屿隐行舟。问拍拟新令，怜香占彩毬。当筵虽一醉，宁复缓离愁。
谁家洛浦神，十四五来人。媚发轻垂额，香衫软著身。摘莲红袖湿，窥渌翠蛾频。飞鹊徒来往，平阳公主亲。
江城红叶尽，旅思倍凄凉。孤梦家山远，独眠秋夜长。道存空倚命，身贱未归乡。南望仍垂泪，天边雁一行。
何处人事少，西峰旧草堂。晒书秋日晚，洗药石泉香。后岭有微雨，北窗生晓凉。徒劳问归路，峰叠绕家乡。
路长春欲尽，歌怨酒多酣。白社莲塘北，青袍桂水南。驿行盘鸟道，船宿避龙潭。真得诗人趣，烟霞处处谙。
孤舟路渐赊，时见碧桃花。溪雨滩声急，岩风树势斜。猕猴悬弱柳，鸂鶒睡横楂。谩向仙林宿，无人识阮家。
南楼送郢客，西郭望荆门。凫鹄下寒渚，牛羊归远村。兰舟倚行棹，桂酒掩馀樽。重此一留宿，前汀烟月昏。
花开又花落，时节暗中迁。无计延春日，何能驻少年。小丛初散蝶，高柳即闻蝉。繁艳归何处，满山啼杜鹃。
带霜南去雁，夜好宿汀沙。惊起向何处，高飞极海涯。入云声渐远，离岳路由赊。归梦当时断，参差欲到家。
始发碧江口，旷然谐远心。风清舟在鉴，日落水浮金。瓜步逢潮信，台城过雁音。故乡何处是，云外即乔林。
窗外正风雪，拥炉开酒缸。何如钓船雨，蓬底睡秋江。
秋醪雨中熟，寒斋落叶中。幽人本多睡，更酌一樽空。
细算人生事，彭殇共一筹。与愁争底事，要尔作戈矛。
安邑南门外，谁家板筑高。奉诚园里地，墙缺见蓬蒿。
含烟一株柳，拂地摇风久。佳人不忍折，怅望回纤手。
陶菊手自种，楚兰心有期。遥知渡江日，正是撷芳时。
篱东菊径深，折得自孤吟。雨中衣半湿，拥鼻自知心。
阳陵郭门外，陂陁丈五坟。九泉如结友，兹地好埋君。
竹浊蟠小径，屈折斗蛇来。三年得归去，知绕几千回。
暮景千山雪，春寒百尺楼。独登还独下，谁会我悠悠。
雨滴珠玑碎，苔生紫翠重。故关何日到，且看小三峰。
贾傅松醪酒，秋来美更香。怜君片云思，一去绕潇湘。
邮亭寄人世，人世寄邮亭。何如自筹度，鸿路有冥冥。
只影随惊雁，单栖锁画笼。向春罗袖薄，谁念舞台风。
春濑与烟远，送君孤棹开。潺湲如不改，愁更钓鱼来。
金镊洗霜鬓，银觥敌露桃。醉头扶不起，三丈日还高。
好鸟疑敲磬，风蝉认轧筝。修篁与嘉树，偏倚半岩生。
凿破苍苔地，偷他一片天。白云生镜里，明月落阶前。
云阔烟深树，江澄水浴秋。美人何处在，明月万山头。
终日求人卜，回回道好音。那时离别后，入梦到如今。
旧事参差梦，新程逦迤秋。故人如见忆，时到寺东楼。
道泰时还泰，时来命不来。何当离城市，高卧博山隈。
瑶池罢游宴，良乐委尘沙。遭遇不遭遇，盐车与鼓车。
汉苑残花别，吴江盛夏来。唯看万树合，不见一枝开。
水色饶湘浦，滩声怯建溪。泪流回月上，可得更猿啼。
荆州一万里，不如蒯易度。仰首望飞鸣，伊人何异趣。
子性剧弘和，愚衷深褊狷。相舍嚣譊中，吾过何由鲜。楚南饶风烟，湘岸苦萦宛。山密夕阳多，人稀芳草远。青梅繁枝低，斑笋新梢短。莫哭葬鱼人，酒醒且眠饭。
贱子本幽慵，多为隽贤侮。得州荒僻中，更值连江雨。一褐拥秋寒，小窗侵竹坞。浊醪气色严，皤腹瓶罂古。酣酣天地宽，恍恍嵇刘伍。但为适性情，岂是藏鳞羽。一世一万朝，朝朝醉中去。
天子绣衣吏，东吴美退居。有园同庾信，避事学相如。兰畹晴香嫩，筠溪翠影疏。江山九秋后，风月六朝馀。锦帙开诗轴，青囊结道书。霜岩红薜荔，露沼白芙蕖。睡雨高梧密，棋灯小阁虚。冻醪元亮秫，寒鲙季鹰鱼。尘意迷今古，云情识卷舒。他年雪中棹，阳羡访吾庐。
天下无双将，关西第一雄。授符黄石老，学剑白猿翁。矫矫云长勇，恂恂郤縠风。家呼小太尉，国号大梁公。半夜龙骧去，中原虎穴空。陇山兵十万，嗣子握雕弓。
帝命诗书将，登坛礼乐卿。三边要高枕，万里得长城。对客犹褒博，填门已旆旌。腰间五绶贵，天下一家荣。野水差新燕，芳郊哢夏莺。别风嘶玉勒，残日望金茎。榆塞孤烟媚，银川绿草明。戈矛虓虎士，弓箭落雕兵。魏绛言堪采，陈汤事偶成。若须垂竹帛，静胜是功名。
岸藓生红药，岩泉涨碧塘。地分莲岳秀，草接鼎原芳。雨派潨漴急，风畦芷若香。织蓬眠舴艋，惊梦起鸳鸯。论吐开冰室，诗陈曝锦张。貂簪荆玉润，丹穴凤毛光。今日还珠守，何年执戟郎。且嫌游昼短，莫问积薪长。无计披清裁，唯持祝寿觞。愿公如卫武，百岁尚康强。
盛业冠伊唐，台阶翊戴光。无私天雨露，有截舜衣裳。蜀辍新衡镜，池留旧凤凰。同心真石友，写恨蔑河梁。虎骑摇风旆，貂冠韵水苍。彤弓随武库，金印逐文房。栈压嘉陵咽，峰横剑阁长。前驱二星去，开险五丁忙。回首峥嵘尽，连天草树芳。丹心悬魏阙，往事怆甘棠。治化轻诸葛，威声慑夜郎。君平教说卦，夫子召升堂。塞接西山雪，桥维万里樯。夺霞红锦烂，扑地酒垆香。忝逐三千客，曾依数仞墙。滞顽堪白屋，攀附亦同行。肉管伶伦曲，箫韶清庙章。唱高知和寡，小子斐然狂。
下杜乡园古，泉声绕舍啼。静思长惨切，薄宦与乖暌。北阙千门外，南山午谷西。倚川红叶岭，连寺绿杨堤。迥野翘霜鹤，澄潭舞锦鸡。涛惊堆万岫，舸急转千溪。眉点萱牙嫩，风条柳幄迷。岸藤梢虺尾，沙渚印麑蹄。火燎湘桃坞，波光碧绣畦。日痕絙翠巘，陂影堕晴霓。蜗壁斓斑藓，银筵豆蔻泥。洞云生片段，苔径缭高低。偃蹇松公老，森严竹阵齐。小莲娃欲语，幽笋稚相携。汉馆留馀趾，周台接故蹊。蟠蛟冈隐隐，班雉草萋萋。树老萝纡组，岩深石启闺。侵窗紫桂茂，拂面翠禽栖。有计冠终挂，无才笔谩提。自尘何太甚，休笑触藩羝。
城高倚峭巘，地胜足楼台。朔漠暖鸿去，潇湘春水来。萦盈几多思，掩抑若为裁。返照三声角，寒香一树梅。乌林芳草远，赤壁健帆开。往事空遗恨，东流岂不回。分符颍川政，吊屈洛阳才。拂匣调珠柱，磨铅勘玉杯。棋翻小窟势，垆拨冻醪醅。此兴予非薄，何时得奉陪。
四十已云老，况逢忧窘馀。且抽持板手，却展小年书。嗜酒狂嫌阮，知非晚笑蘧。闻流宁叹吒，待俗不亲疏。遇事知裁剪，操心识卷舒。还称二千石，于我意何如。
拖袖事当年，郎教唱客前。断时轻裂玉，收处远缲烟。孤直縆云定，光明滴水圆。泥情迟急管，流恨咽长弦。吴苑春风起，河桥酒旆悬。凭君更一醉，家在杜陵边。
昔事文皇帝，叨官在谏垣。奏章为得地，齰齿负明恩。金虎知难动，毛釐亦耻言。掩头虽欲吐，到口却成吞。照胆常悬镜，窥天自戴盆。周钟既窕槬，黥阵亦瘢痕。凤阙觚棱影，仙盘晓日暾。雨晴文石滑，风暖戟衣翻。每虑号无告，长忧骇不存。随行唯局蹐，出语但寒暄。宫省咽喉任，戈矛羽卫屯。光尘皆影附，车马定西奔。亿万持衡价，锱铢挟契论。堆时过北斗，积处满西园。接棹隋河溢，连蹄蜀栈刓。漉空沧海水，搜尽卓王孙。斗巧猴雕刺，誇趫索挂跟。狐威假白额，枭啸得黄昏。馥馥芝兰圃，森森枳棘藩。吠声嗾国猘，公议怯膺门。窜逐诸丞相，苍茫远帝阍。一名为吉士，谁免吊湘魂。间世英明主，中兴道德尊。昆冈怜积火，河汉注清源。川口堤防决，阴车鬼怪掀。重云开朗照，九地雪幽冤。我实刚肠者，形甘短褐髡。曾经触虿尾，犹得凭熊轩。杜若芳洲翠，严光钓濑喧。溪山侵越角，封壤尽吴根。客恨萦春细，乡愁压思繁。祝尧千万寿，再拜揖馀樽。
街垂千步柳，霞映两重城。天碧台阁丽，风凉歌管清。纤腰间长袖，玉佩杂繁缨。拖轴诚为壮，豪华不可名。自是荒淫罪，何妨作帝京。
使君四十四，两佩左铜鱼。为吏非循吏，论书读底书。晚花红艳静，高树绿阴初。亭宇清无比，溪山画不如。嘉宾能啸咏，宫妓巧妆梳。逐日愁皆碎，随时醉有馀。偃须求五鼎，陶秪爱吾庐。趣向人皆异，贤豪莫笑渠。
秋半吴天霁，清凝万里光。水声侵笑语，岚翠扑衣裳。远树疑罗帐，孤云认粉囊。溪山侵两越，时节到重阳。顾我能甘贱，无由得自强。误曾公触尾，不敢夜循墙。岂意笼飞鸟，还为锦帐郎。网今开傅燮，书旧识黄香。姹女真虚语，饥儿欲一行。浅深须揭厉，休更学张纲。
捧诏汀洲去，全家羽翼飞。喜抛新锦帐，荣借旧朱衣。且免材为累，何妨拙有机。宋株聊自守，鲁酒怕旁围。清尚宁无素，光阴亦未晞。一杯宽幕席，五字弄珠玑。越浦黄柑嫩，吴溪紫蟹肥。平生江海志，佩得左鱼归。
山实东吴秀，茶称瑞草魁。剖符虽俗吏，修贡亦仙才。溪尽停蛮棹，旗张卓翠苔。柳村穿窈窕，松涧渡喧豗。等级云峰峻，宽平洞府开。拂天闻笑语，特地见楼台。泉嫩黄金涌，牙香紫璧裁。拜章期沃日，轻骑疾奔雷。舞袖岚侵涧，歌声谷答回。磬音藏叶鸟，雪艳照潭梅。好是全家到，兼为奉诏来。树阴香作帐，花径落成堆。景物残三月，登临怆一杯。重游难自尅，俛首入尘埃。
南指陵阳路，东流似昔年。重恩山未答，双鬓雪飘然。数仞惭投迹，群公愧拍肩。驽骀蒙锦绣，尘土浴潺湲。郭隗黄金峻，虞卿白璧鲜。貔貅环玉帐，鹦鹉破蛮笺。极浦沈碑会，秋花落帽筵。旌旗明迥野，冠佩照神仙。筹画言何补，优容道实全。讴谣人扑地，鸡犬树连天。紫凤超如电，青襟散似烟。苍生未经济，坟草已芊绵。往事惟沙月，孤灯但客船。岘山云影畔，棠叶水声前。故国还归去，浮生亦可怜。高歌一曲泪，明日夕阳边。
三吴裂婺女，九锡狱孤儿。霸主业未半，本朝心是谁。永安宫受诏，筹笔驿沈思。画地乾坤在，濡毫胜负知。艰难同草创，得失计毫釐。寂默经千虑，分明浑一期。川流萦智思，山耸助扶持。慷慨匡时略，从容问罪师。褒中秋鼓角，渭曲晚旌旗。仗义悬无敌，鸣攻故有辞。若非天夺去，岂复虑能支。子夜星才落，鸿毛鼎便移。邮亭世自换，白日事长垂。何处躬耕者，犹题殄瘁诗。
历阳崔太守，何日不含情。恩义同钟李，埙篪实弟兄。光尘能混合，擘画最分明。台阁仁贤誉，闺门孝友声。西方像教毁，南海绣衣行。金橐宁回顾，珠箪肯一枨。秪宜裁密诏，何自取专城。进退无非道，徊翔必有名。好风初婉软，离思苦萦盈。金马旧游贵，桐庐春水生。雨侵寒牖梦，梅引冻醪倾。共祝中兴主，高歌唱太平。
徒云逢剪削，岂谓见偏装。凤节轻雕日，鸾花薄饰香。问屏何屈曲，怜帐解周防。下渍金阶露，斜分碧瓦霜。沈沈伴春梦，寂寂侍华堂。谁见昭阳殿，真珠十二行。
晴日登攀好，危楼物象饶。一溪通四境，万岫绕层霄。鸟翼舒华屋，鱼鳞棹短桡。浪花机乍织，云叶匠新雕。台榭罗嘉卉，城池敞丽谯。蟾蜍来作鉴，螮蝀引成桥。燕任随秋叶，人空集早潮。楚鸿行尽直，沙鹭立偏翘。暮角凄游旅，清歌惨泬寥。景牵游目困，愁托酒肠销。远吹流松韵，残阳渡柳桥。时陪庾公赏，还悟脱烦嚣。
惟帝忧南纪，搜贤与大藩。梅仙调步骤，庾亮拂櫜鞬。一室何劳扫，三章自不冤。精明如定国，孤峻似陈蕃。灞岸秋犹嫩，蓝桥水始喧。红旓挂石壁，黑槊断云根。滕阁丹霄倚，章江碧玉奔。一声仙妓唱，千里暮江痕。私好初童稚，官荣见子孙。流年休挂念，万事至无言。玉辇君频过，冯唐将未论。庸书酬万债，竹坞问樊村。
楼高春日早，屏束麝烟堆。盼眄凝魂别，依稀梦雨来。绿鬟羞妥么，红颊思天偎。斗草怜香蕙，簪花间雪梅。戌辽虽咽切，游蜀亦迟回。锦字梭悬壁，琴心月满台。笑筵凝贝启，眠箔晓珠开。腊破征车动，袍襟对泪裁。
盛时常注意，南雍暂分茅。紫殿辞明主，岩廊别旧交。危幢侵碧雾，寒旆猎红旓。德业悬秦镜，威声隐楚郊。拜尘先洒泪，成厦昔容巢。遥仰沈碑会，鸳鸯玉佩敲。
燕雁下扬州，凉风柳陌愁。可怜千里梦，还是一年秋。宛水环朱槛，章江敞碧流。谬陪吾益友，祗事我贤侯。印组萦光马，锋铓看解牛。井闾安乐易，冠盖惬依投。政简稀开阁，功成每运筹。送春经野坞，迟日上高楼。玉裂歌声断，霞飘舞带收。泥情斜拂印，别脸小低头。日晚花枝烂，釭凝粉彩稠。未曾孤酩酊，剩肯只淹留。重德俄徵宠，诸生苦宦游。分途之绝国，洒泪拜行辀。聚散真漂梗，光阴急转邮。铭心徒历历，屈指尽悠悠。君作烹鲜用，谁膺仄席求。卷怀能愤悱，卒岁且优游。去矣时难遇，沽哉价莫酬。满枝为鼓吹，衷甲避戈矛。隋帝宫荒草，秦王土一丘。相逢好大笑，除此总云浮。
桂楫谪湘渚，三年波上春。舟寒句溪雪，衣故洛城尘。客道耻摇尾，皇恩宽犯鳞。花时去国远，月夕上楼频。赊酒不辞病，佣书非为贫。行吟值渔父，坐隐对樵人。紫陌罢双辙，碧潭穷一纶。高秋更南去，烟水是通津。
玉塞功犹阻，金门事已陈。世途皆扰扰，乡党尽循循。客道难投足，家声易发身。松篁标节晚，兰蕙吐词春。处困羞摇尾，怀忠壮犯鳞。宅临三楚水，衣带二京尘。敛迹愁山鬼，遗形慕谷神。采芝先避贵，栽橘早防贫。弦泛桐材响，杯澄糯醁醇。但寻陶令集，休献楚王珍。林密闻风远，池平见月匀。藤龛红婀娜，苔磴绿嶙峋。雪树交梁苑，冰河涨孟津。面邀文作友，心许德为邻。旅馆将分被，婴儿共洒巾。渭阳连汉曲，京口接漳滨。通塞时应定，荣枯理会均。儒流当自勉，妻族更谁亲。照瞩三光政，生成四气仁。磻溪有心者，垂白肯湮沦。
旅馆当年葺，公才此日论。林繁轻竹祖，树暗惜桐孙。鍊药藏金鼎，疏泉陷石盆。散科松有节，深薙草无根。龙卧池犹在，莺迁谷尚存。昔为扬子宅，今是李膺门。积学萤尝聚，微词凤早吞。百年明素志，三顾起新恩。雪耀冰霜冷，尘飞水墨昏。莫教垂露迹，岁晚杂苔痕。
碧树康庄内，清川巩洛间。坛分中岳顶，城缭大河湾。广殿含凉静，深宫积翠闲。楼齐云漠漠，桥束水潺潺。过雨柽枝润，迎霜柿叶殷。紫鳞冲晚浪，白鸟背秋山。月拜西归表，晨趋北向班。鸳鸿随半仗，貔虎护重关。玉帐才容足，金樽暂解颜。迹留伤堕屦，恩在乐衔环。南省兰先握，东堂桂早攀。龙门君夭矫，莺谷我绵蛮。分薄嵇心懒，哀多庾鬓班。人惭公干卧，频送子牟还。自睹宸居壮，谁忧国步艰。只应时与醉，因病纵疏顽。
我乏青云称，君无买笑金。虚传南国貌，争奈五陵心。桂席尘瑶佩，琼炉烬水沈。凝魂空荐梦，低耳悔听琴。月落珠帘卷，春寒锦幕深。谁家楼上笛，何处月明砧？兰径飞蝴蝶，筠笼语翠襟。和簪抛凤髻，将泪入鸳衾。的的新添恨，迢迢绝好音。文园终病渴，休咏白头吟。
绿树莺莺语，平江燕燕飞。枕前闻雁去，楼上送春归。半月縆双脸，凝腰素一围。西墙苔漠漠，南浦梦依依。有恨簪花懒，无聊斗草稀。雕笼长惨淡，兰畹谩芳菲。镜敛青蛾黛，灯挑皓腕肌。避人匀迸泪，拖袖倚残晖。有貌虽桃李，单栖足是非。云軿载驭去，寒夜看裁衣。
道为诗书重，名因赋颂雄。礼闱曾擢桂，宪府既乘骢。流水生涯尽，浮云世事空。唯馀旧台柏，萧瑟九原中。
步步入山门，仙家鸟径分。渔樵不到处，麋鹿自成群。石面迸出水，松头穿破云。道人星月下，相次礼茅君。
寂寂白云门，寻真不遇真。祗应松上鹤，便是洞中人。药圃花香异，沙泉鹿迹新。题诗留姓字，他日此相亲。
麻川清见底，似入武陵溪。两岸山相向，三春鸟乱啼。酒旗和柳动，僧屋与云齐。即此吾乡路，怀君梦不迷。
病眼看春榜，文场公道开。朋人登第尽，白发出山来。处世曾无过，惟天合是媒。长安不觉远，期遂一名回。
到处有同人，多为赋与文。诗中难得友，湖畔喜逢君。冻把城根雪，风开岳面云。苦吟吟不足，争忍话离群。
自小即南北，未如今日离。封疆初尽处，人使却回时。开口有所忌，此心无以为。行行复垂泪，不称是男儿。
一到天台寺，高低景旋生。共僧岩上坐，见客海边行。野色人耕破，山根浪打鸣。忙时向闲处，不觉有闲情。
马上览春色，丈夫惭泪垂。一生看却老，五字未逢知。酒力不能久，愁根无可医。明年到今日，公道与谁期。
求名日苦辛，日望日荣亲。落叶山中路，秋霖马上人。晨昏知汝道，诗酒卫吾身。自笑抛麋鹿，长安拟醉春。
贤宰宰斯邑，政闻闾里间。都缘民讼少，长觉吏徒闲。帆落樽前浦，钟鸣枕上山。回舟却惆怅，数宿钓鱼湾。
不计禅兼律，终须入悟门。解空非有自，所得是无言。眼豁浮生梦，心澄大道源。今来习师者，多锁教中猿。
师爱无尘地，江心岛上居。接船求化惯，登陆赴斋疏。载士春栽树，抛生日喂鱼。入云萧帝寺，毕竟欲何如。
朝别使君门，暮投江上村。从来无旧分，临去望何恩。行计自不定，此心谁与论。秋猿叫寒月，祗欲断人魂。
冰齿味瑶轴，祗应神鬼知。坐当群静后，吟到月沈时。雪峡猿声健，风柽鹤立危。篇篇一字字，谁复更言诗。
三族不当路，长年犹布衣。苦吟天与性，直道世将非。雁夜愁痴坐，渔乡老忆归。为儒皆可立，自是拙时机。
如我如君者，不妨身晚成。但从时辈笑，自得古人情。共莫更初志，俱期立后名。男儿且如此，何用叹平生。
无禄奉晨昏，闲居几度春。江湖苦吟士，天地最穷人。书剑同三友，蓬蒿外四邻。相知不相荐，何以自谋身。
别来春又春，相忆喜相亲。与我为同志，如君能几人。何时吟得力，渐老事关身。惟有前溪水，年年濯客尘。
田翁真快活，婚嫁不离村。州县供输罢，追随鼓笛喧。盘飧同老少，家计共田园。自说身无事，应官有子孙。
近腊饶风雪，闲房冻坐时。书生教到此，天意转难知。吟苦猿三叫，形枯柏一枝。还应公道在，未忍与山期。
深山多隙地，无力及耕桑。不是营生拙，都缘觅句忙。破窗风翳烛，穿屋月侵床。吾友应相笑，辛勤道未光。
四海欲行遍，不知终遇谁。用心常合道，出语或伤时。拟作闲人老，惭无识者嗤。如今已无计，祗得苦于诗。
江上山头寺，景留吟客船。遍游销一日，重到是何年。沙鸟多翘足，岩僧半露肩。为诗多语涩，喜此得终篇。
秋色上庭枝，愁怀切向谁。青云无势日，华发有狂时。枕上闻风雨，江南系别离。如何吟到此，此道不闻知。
山馆坐待晓，夜长吟役神。斜风吹败叶，寒烛照愁人。蕴蓄天然性，浇讹世恶真。男儿出门志，不独为谋身。
众僧尊夏腊，灵岳遍曾登。度水手中杖，行山溪畔藤。心空默是印，眉白雪为棱。自得巡方道，栖禅老未能。
欲住住不得，出门天气秋。惟知偷拭泪，不忍更回头。此日祗愁老，况身方远游。孤寒将五字，何以动诸侯。
酒寒无小户，请满酌行杯。若待雪消去，自然春到来。出城人迹少，向暮鸟声哀。未遇应关命，侯门处处开。
一簇楚江山，江山胜此难。觅人来画取，到处得吟看。鹤隐松声尽，鱼沈槛影寒。自知心未了，闲话亦多端。
长忆在庐岳，免低尘土颜。煮茶窗底水，采药屋头山。是境皆游遍，谁人不羡闲。无何一名系，引出白云间。
虽小天然别，难将众木同。侵僧半窗月，向客满襟风。枝拂行苔鹤，声分叫砌虫。如今未堪看，须是雪霜中。
客路行多少，干人无易颜。未成终老计，难致此身闲。月兔走入海，日乌飞出山。流年留不得，半在别离间。
自见来如此，未尝离洞门。结茅遮雨雪，采药给晨昏。古树藤缠杀，春泉鹿过浑。悠悠无一事，不似属乾坤。
紫阁白云端，云中有地仙。未归蓬岛上，犹隐国门前。洞口人无迹，花阴鹿自眠。焚香赋诗罢，星月冷遥天。
鼓角城中寺，师居日得闲。必能行大道，何用在深山。破衲新添线，空门夜不关。心知与眼见，终取到无间。
得罪非天意，分明谪去身。一心贪谏主，开口不防人。自古有迁客，何朝无直臣。喧然公论在，虽滞楚南春。
归捷中华第，登船鬓未丝。直应天上桂，别有海东枝。国界波穷处，乡心日出时。西风送君去，莫虑到家迟。
白发随梳落，吟怀说向谁。敢辞成事晚，自是出山迟。拟动如浮海，凡言似课诗。终身事知己，此外复何为。
本国兵戈后，难官在此时。远分天子命，深要使君知。但遂生灵愿，当应雨露随。江山胜他郡，闲赋庾楼诗。
一饭尚怀感，况攀高桂枝。此恩无报处，故国远归时。祗恐兵戈隔，再趋门馆迟。茅堂拜亲后，特地泪双垂。
立马不忍上，醉醒天气寒。都缘在门易，直似别家难。世路既如此，客心须自宽。江村亦饥冻，争及问长安。
凡游南国者，未有不蹉跎。到海路难尽，挂帆人更多。潮沙分象迹，花洞响蛮歌。纵有投文处，于君能几何。
谪宦自麻衣，衔冤至死时。山根三尺墓，人口数联诗。仙桂终无分，皇天似有私。暗松风雨夜，空使老猿悲。
我受羁栖惯，客情方细知。好看前路事，不比在家时。勉汝言须记，闻人善即师。旅中无废业，时作一篇诗。
儒为君子儒，儒道不妨孤。白发多生矣，青山可住乎。徉狂宁是事，巧达又非夫。祗此平生愿，他人肯信无。
凡吊先生者，多伤荆棘间。不知三尺墓，高却九华山。天地有何外，子孙无亦闲。当时若徵起，未必得身还。
道了亦未了，言闲今且闲。从来无住处，此去向何山。片石树阴下，斜阳潭影间。请师留偈别，恐不到人寰。
忽起地仙兴，飘然出旧山。于身无切事，在世有馀闲。日月浮生外，乾坤大醉间。故园华表上，谁得见君还。
世乱信难通，乡心日万重。弟兄皆向善，天地合相容。大野阴云重，连城杀气浓。家山白云里，卧得最高峰。
省得前年别，蘋洲旅馆中。乱离身不定，彼此信难通。侯国兵虽敛，吾乡业已空。秋来忆君梦，夜夜逐征鸿。
天下为官者，无君一轴诗。数联同我得，当代遇谁知。年齿吟将老，生涯说可悲。何当抛手板，邻隐过危时。
门前通大道，望远上高台。落日人行尽，穷边信不来。还闻战得胜，未见敕招回。却入机中坐，新愁织不开。
欲露尘中事，其如不易言。家山一离别，草树匝春暄。吹梦风天角，啼愁雪岳猿。伫思心觉满，何以远门轩。
倚郭难为宰，非君即有私。惟凭野老口，不立政声碑。苦甚求名日，贫于未选时。溪山竟如此，利得且吟诗。
天有惜花意，恐花开染尘。先教微雪下，始放满城春。且醉登楼客，重期出郭人。因酬郢中律，霜鬓数茎新。
自从天下乱，日晚别庭闱。兄弟团圞乐，羁孤远近归。文章甘世薄，耕种喜山肥。直待中兴后，方应出隐扉。
日日惊身事，悽悽欲断魂。时清不自立，发白傍谁门。中路残秋雨，空山一夜猿。公卿得见面，怀抱细难言。
久劳风水上，禅客喜相依。挂衲虽无分，修心未觉非。日沈山虎出，钟动寺禽归。月上潮平后，谈空渐入微。
一县今如此，残民数不多。也知贤宰切，争奈乱兵何。皆自干戈达，咸思雨露和。应怜住山者，头白未登科。
痛饮复高歌，愁终不奈何。家山随日远，身事逐年多。没雁云横楚，兼蝉柳夹河。此心闲未得，到处被诗磨。
尽与贫为患，唯余即不然。四方无静处，百口度荒年。白发生闲事，新诗出数联。时情竟如此，不免却归田。
丹霄桂有枝，未折未为迟。况是孤寒士，兼行苦涩诗。杏园人醉日，关路独归时。更卜深知意，将来拟荐谁。
草白河冰合，蕃戎出掠频。戍楼三号火，探马一条尘。战士风霜老，将军雨露新。封侯不由此，何以慰征人。
交道有寒暑，在人无古今。与君中夜话，尽我一生心。所向未得志，岂惟空解吟。何当重相见，旧隐白云深。
善政无惭色，吟归似等闲。惟将六幅绢，写得九华山。求理头空白，离京债未还。仍闻猿与鹤，都在一船间。
一家相别意，不得不潸然。远作南方客，初登上水船。岳钟思冷梦，湘月少残篇。便有归来计，风波亦隔年。
脱衣将换酒，对酌话何之。雨后秋萧索，天涯晚别离。人生无此恨，鬓色不成丝。未得重相见，看君马上诗。
自小僻于诗，篇篇恨不奇。苦吟无暇日，华发有多时。进取门难见，升沈命未知。秋风夜来急，还恐到京迟。
乡里为儒者，唯君见我心。诗书常共读，雨雪亦相寻。贫贱志气在，子孙交契深。古人犹晚达，况未鬓霜侵。
不易为离抱，江天即见鸿。暮帆何处落，凉月与谁同。木叶新霜后，渔灯夜浪中。时难慎行止，吾道利于穷。
天下方多事，逢君得话诗。直应吾道在，未觉国风衰。生计吟消日，人情醉过时。雅篇三百首，留作后来师。
木叶落时节，旅人初梦惊。钟才枕上尽，事已眼前生。吟发不长黑，世交无久情。且将公道约，未忍便归耕。
吾辈道何穷，寒山细雨中。儿童书懒读，果粟树将空。言论关时务，篇章见国风。升平犹可用，应不废为公。
江亭当废国，秋景倍萧骚。夕照残荒垒，寒潮涨古濠。就田看鹤劣，隔水见僧高。无限前朝事，醒吟易觉劳。
故国看看远，前程计在谁。五更听角后，一叶渡江时。吾道天宁丧，人情日可疑。西陵向西望，双泪为君垂。
君贫我亦贫，为善喜为邻。到老如今日，无心愧古人。闭门非傲世，守道是谋身。别有同山者，其如未可亲。
吾道在五字，吾身宁陆沈。凉生中夜雨，病起故山心。烛共寒酸影，蛩添苦楚吟。何当遂归去，一径入松林。
贾岛还如此，生前不见春。岂能诗苦者，便是命羁人。家事因吟失，时情碍国亲。多应衔恨骨，千古不为尘。
何为先生死，先生道日新。青山明月夜，千古一诗人。天地空销骨，声名不傍身。谁移耒阳冢，来此作吟邻。
不得同君住，当春别帝乡。年华落第老，岐路出关长。芳草缘流水，残花向夕阳。怀亲暂归去，非是钓沧浪。
贾岛怜无可，都缘数句诗。君虽是后辈，我谓过当时。溪浪和星动，松阴带鹤移。同吟到明坐，此道淡谁知。
君诗通大雅，吟觉古风生。外却浮华景，中含教化情。名应高日月，道可润公卿。莫以孤寒耻，孤寒达更荣。
山半一山寺，野人秋日登。就中偏爱石，独上最高层。有果猿攀树，无斋鸽看僧。儒门自多事，来此复何能。
帝里无相识，何门迹可亲。愿开言重口，荐与分深人。卷许新诗出，家怜旧业贫。今从九江去，应免更迷津。
李杜复李杜，彼时逢此时。干戈侵帝里，流落向天涯。岁月消于酒，平生断在诗。怀才不得志，祗恐满头丝。
闲坐细思量，唯吟不可忘。食无三亩地，衣绝一株桑。蝉树生寒色，渔潭落晓光。青云旧知己，未许钓沧浪。
相逢尽说归，早晚遂归期。流水多通处，孤舟少住时。干人不得已，非我欲为之。及此终无愧，其如道在兹。
南海南边路，君游祗为贫。山川多少地，郡邑几何人。花鸟名皆别，寒暄气不均。相期早晚见，莫待瘴侵身。
诗道将仙分，求之不可求。非关从小学，应是数生修。蟾桂云梯折，鳌山鹤驾游。他年两成事，堪喜是邻州。
白发根丛出，镊频愁不开。自怜空老去，谁信苦吟来。客路东西阔，家山早晚回。翻思钓鱼处，一雨一层苔。
县称诗人理，无嫌日寂寥。溪山入城郭，户口半渔樵。月满弹琴夜，花香漉酒朝。相思不相见，烟水路迢迢。
四海无寸土，一生惟苦吟。虚垂异乡泪，不滴别人心。雨色凋湘树，滩声下塞禽。求归归未得，不是掷光阴。
世间何事好，最好莫过诗。一句我自得，四方人已知。生应无辍日，死是不吟时。始拟归山去，林泉道在兹。
触目生归思，那堪路七千。腊中离此地，马上见明年。郡邑溪山巧，寒暄日月偏。自疑双鬓雪，不似到南天。
战士说辛勤，书生不忍闻。三边远天子，一命信将军。野火烧人骨，阴风捲阵云。其如禁城里，何以重要勋。
地僻春来静，深宜长者居。好花都待晚，修竹不妨疏。雁入湘江食，人侵晓色锄。似君无学处，头白道如初。
病向名场得，终为善误身。无儿承后嗣，有女托何人。葬礼难求备，交情好者贫。惟馀旧文集，一览一沾巾。
斸破苍苔色，因栽十数茎。窗风从此冷，诗思当时清。酒入杯中影，棋添局上声。不同桃与李，潇洒伴书生。
下第言之蜀，那愁举别杯。难兄方在幕，上相复怜才。鸟径盘春霭，龙湫发夜雷。临邛无久恋，高桂待君回。
乱世归山谷，征鼙喜不闻。诗书犹满架，弟侄未为军。山犬眠红叶，樵童唱白云。此心非此志，终拟致明君。
大道本无幻，常情自有魔。人皆迷著此，师独悟如何。为岳开窗阔，因虫长草多。说空空说得，空得到维摩。
未得青云志，春同秋日情。花开如叶落，莺语似蝉鸣。道合和贫守，诗堪与命争。饥寒是吾事，断定不归耕。
一宿三秋寺，闲忙与晓分。细泉山半落，孤客夜深闻。鹤去巢盛月，龙潜穴拥云。苦吟方见景，多恨不同君。
如君真道者，乱世有闲情。每别不知处，见来长后生。药非因病服，酒不为愁倾。笑我于身苦，吟髭白数茎。
远地能相访，何惭事力微。山中深夜坐，海内故交稀。村酒沽来浊，溪鱼钓得肥。贫家只如此，未可便言归。
对面不相见，用心同用兵。算人常欲杀，顾己自贪生。得势侵吞远，乘危打劫赢。有时逢敌手，当局到深更。
乱世人多事，耕桑或失时。不闻宽赋敛，因此转流离。天意未如是，君心无自欺。能依四十字，可立德清碑。
漳水醉中别，今来犹未醒。半生因酒废，大国几时宁。海畔将军柳，天边处士星。游人不可见，春入乱山青。
昔舜曾耕地，遗风日寂寥。世人那肯祭，大圣不兴妖。殿宇秋霖坏，杉松野火烧。时讹竞淫祀，丝竹醉山魈。
在我成何事，逢君更劝吟。纵饶不得力，犹胜别劳心。凡事有兴废，诗名无古今。百年能几日，忍不惜光阴。
闻道长溪尉，相留一馆闲。已投三寸管，尚隔几重山。为旅春风外，怀人夜雨间。年来疏览镜，怕见减朱颜。
罢郡饶山兴，村家不惜过。官情随日薄，诗思入秋多。野兽眠低草，池禽浴动荷。眼前馀政在，不似有干戈。
快活田翁辈，常言化育时。纵饶稽岁月，犹说向孙儿。茅屋梁和节，茶盘果带枝。相传终不忘，何必立生祠。
家枕三湘岸，门前即钓矶。渔竿壮岁别，鹤发乱时归。岳暖无猿叫，江春有燕飞。平生书剑在，莫便学忘机。
紫衣明主赠，归寺感先师。受业恩难报，开堂影不知。松风欹枕夜，山雪下楼时。此际无人会，微吟复敛眉。
大海波涛浅，小人方寸深。海枯终见底，人死不知心。
朝喜花艳春，暮悲花委尘。不悲花落早，悲妾似花身。
茅屋深湾里，钓船横竹门。经营衣食外，犹得弄儿孙。
衲外元无象，言寻那路寻。问禅将底说，传印得何心。未了群山浅，难休一室深。伏魔宁是兽，巢顶亦非禽。观色风驱雾，听声雪洒林。凡归是归处，不必指高岑。
律到御沟春，沟边柳色新。细笼穿禁水，轻拂入朝人。日近韶光早，天低圣泽匀。谷莺栖未稳，宫女画难真。楚国空摇浪，隋堤暗惹尘。如何帝城里，先得覆龙津。
壁立三千仞，坛高接尾箕。顶藏青玉髓，腰隐紫金芝。月挂虚皇殿，云封太乙池。洞天人迹少，鹤宿万年枝。
石骨生泉冷，流来涧沼湄。幽禽鸣竹砌，游客步阶陲。滃郁杉松碧，阴稠烟霭缁。古风吟不足，嗟恨老苍髭。
杖策倚柴门，泉声隔岸闻。夕阳诸岭出，晴雪万山分。静对豺狼窟，幽观鹿豕群。今宵寒月近，东北埽浮云。
南陌生岐穗，农家乐事多。塍畦交茂绿，苗实际清和。日布玲珑影，风翻浩荡波。来牟知帝力，含哺有衢歌。
淇上风日好，纷纷沿岸多。绿芳幸未歇，泛滥此明波。采蘩忆幽吹，理棹想荆歌。郁然怀君子，浩旷将如何。
黄鹤佐丹凤，不能群白鹇。拂云游四海，弄影到三山。遥忆君轩上，来下天池间。明珠世不重，知有报恩环。
合殿春应早，开箱綵预知。花迎宸翰发，叶待御筵披。梅讶香全少，桃惊色顿移。轻生承剪拂，长伴万年枝。
素浐接宸居，青门盛祓除。摘兰喧凤野，浮藻溢龙渠。苑蝶飞殊懒，宫莺啭不疏。星移天上入，歌舞向储胥。
周王甲子旦，汉后德阳宫。洒瑞天庭里，惊春御苑中。氛氲生浩气，飒杳舞回风。宸藻光盈尺，赓歌乐岁丰。
九重驰道出，三巳禊堂开。画鹢中流动，青龙上苑来。野花飘御座，河柳拂天杯。日晚迎祥处，笙镛下帝台。
今春芳苑游，接武上琼楼。宛转萦香骑，飘飖拂画毬。俯身迎未落，回辔逐傍流。秖为看花鸟，时时误失筹。
御气幸金方，凭高荐羽觞。魏文颁菊蕊，汉武赐萸房。秋变铜池色，晴添银树光。年年重九庆，日月奉天长。
除夜子星回，天孙满月杯。咏歌麟趾合，箫管凤雏来。岁炬常然桂，春盘预折梅。圣皇千万寿，垂晓御楼开。
初闻衡汉来，移住斗城隈。锦帐迎风转，琼筵拂雾开。马香遗旧埒，凤吹绕新台。为问沈冥子，仙槎何处回。
山中气色和，宸赏第中过。辇路披仙掌，帷宫拂帝萝。泉临香涧落，峰入翠云多。无异登玄圃，东南望白河。
金榜扶丹掖，银河属紫阍。那堪将凤女，还以嫁乌孙。玉就歌中怨，珠辞掌上恩。西戎非我匹，明主至公存。
紫凤真人府，斑龙太上家。天流芝盖下，山转桂旗斜。圣藻垂寒露，仙杯落晚霞。唯应问王母，桃作几时花。
九门开洛邑，双阙对河桥。白日青春道，轩裳半下朝。乘羊稚子看，拾翠美人娇。行乐归恒晚，香尘扑地遥。
西北五花骢，来时道向东。四蹄碧玉片，双眼黄金瞳。鞍上留明月，嘶间动朔风。借君驰沛艾，一战取云中。
秋近雁行稀，天高鹊夜飞。妆成应懒织，今夕渡河归。月皎宜穿线，风轻得曝衣。来时不可觉，神验有光辉。
铁马三军去，金闺二月还。边愁离上国，春梦失阳关。池水琉璃净，园花玳瑁斑。岁华空自掷，忧思不胜颜。
肃肃莲花界，荧荧贝叶宫。金人来梦里，白马出城中。涌塔初从地，焚香欲遍空。天歌应春籥，非是为春风。
天使下西楼，光含万象秋。台前疑挂镜，帘外似悬钩。张尹将眉学，班姬取扇俦。佳期应借问，为报在刀头。
玉窗朝日映，罗帐春风吹。拭泪攀杨柳，长条踠地垂。白花飞历乱，黄鸟思参差。妾自肝肠断，傍人那得知。
青玉紫骝鞍，骄多影屡盘。荷君能剪拂，躞蹀喷桑乾。踠足追奔易，长鸣遇赏难。摐金一万里，霜露不辞寒。
粉席秋期缓，针楼别怨多。奔龙争度日，飞鹊乱填河。失喜先临镜，含羞未解罗。谁能留夜色，来夕倍还梭。
落叶惊秋妇，高砧促暝机。蜘蛛寻月度，萤火傍人飞。清镜红埃入，孤灯绿焰微。怨啼能至晓，独自懒缝衣。
妾家临渭北，春梦著辽西。何苦朝鲜郡，年年事鼓鼙。燕来红壁语，莺向绿窗啼。为许长相忆，阑干玉箸齐。
宫女怜芳树，裁花竞早荣。寒依刀尺尽，春向绮罗生。弱蒂盘丝发，香蕤结素成。纤枝幸不弃，长就玉阶倾。
西禁青春满，南端皓月微。千庐宵驾合，五夜晓钟稀。星斗横纶阁，天河度琐闱。烟光章奏里，纷向夕郎飞。
鸡鸣朝谒满，露白禁门秋。爽气临旌戟，朝光映冕旒。河宗来献宝，天子命焚裘。独负池阳议，言从建礼游。
书报天中赦，人从海上闻。九泉开白日，六翮起青云。质幸恩先贷，情孤枉未分。自怜泾渭别，谁与奏明君。
符传有光辉，諠諠出帝畿。东邻借山水，南陌驻骖騑。握手凉风至，当歌秋日微。高幨去勿缓，人吏待霜威。
古人贵将命，之子出輶轩。受委当不辱，随时敢赠言。朔途际辽海，春思绕轘辕。安得回白日，留欢尽绿樽。
棠棣日光辉，高襟应序归。来成鸿雁聚，去作凤皇飞。细草乘轻传，惊花惨别衣。灞亭春有酒，岐路惜芬菲。
弱冠相知早，中年不见多。生涯在王事，客鬓各蹉跎。良守初分岳，嘉声即润河。还从汉阙下，倾耳听中和。
一台推往妙，三史伫来修。应宰凫还集，辞郎雉少留。郊筵乘落景，亭传理残秋。愿以弦歌暇，芝兰想旧游。
碧海开龙藏，青云起雁堂。潮声迎法鼓，雨气湿天香。树接前山暗，溪承瀑水凉。无言谪居远，清净得空王。
洞壑仙人馆，孤峰玉女台。空濛朝气合，窈窕夕阳开。流涧含轻雨，虚岩应薄雷。正逢鸾与鹤，歌舞出天来。
小度巫山峡，荆南春欲分。使君滩上草，神女馆前云。树悉江中见，猿多天外闻。别来如梦里，一想一氛氲。
自昔闻铜柱，行来向一年。不知林邑地，犹隔道明天。雨露何时及？京华若个边。思君无限泪，堪作日南泉。
岭外无寒食，春来不见饧。洛阳新甲子，何日是清明？花柳争朝发，轩车满路迎。帝乡遥可念，肠断报亲情。
昨夜南亭望，分明梦洛中。室家谁道别，儿女案尝同。忽觉犹言是，沈思始悟空。肝肠馀几寸，拭泪坐春风。
岘北焚蛟浦，巴东射雉田。岁时宜楚俗，耆旧在襄川。忆昨经过处，离今二十年。因君访生死，相识几人全。
咸阳秦帝居，千载坐盈虚。版筑林光尽，坛场霤听疏。野桥疑望日，山火类焚书。唯有骊峰在，空闻厚葬馀。
霏霏日摇蕙，骚骚风洒莲。时芳固相夺，俗态岂恒坚。恍忽夜川里，蹉跎朝镜前。红颜与壮志，太息此流年。
日南椰子树，香袅出风尘。丛生调木首，圆实槟榔身。玉房九霄露，碧叶四时春。不及涂林果，移根随汉臣。
何许乘春燕，多知辨夏台。三时欲并尽，双影未尝来。食蕊嫌丛棘，衔泥怯死灰。不如黄雀语，能雪冶长猜。
圣人宥天下，幽钥动圜狴。六甲迎黄气，三元降紫泥。笼僮上西鼓，振迅广阳鸡。歌舞将金帛，汪洋被远黎。
十里绛山幽，千年汾水流。碑传门客建，剑是故人留。陇树烟含夕，山门月对秋。古来钟鼎盛，共尽一蒿丘。
偕老言何谬，香魂事永违。潘鱼从此隔，陈凤宛然飞。埋镜泉中暗，藏镫地下微。犹凭少君术，彷佛睹容辉。
彤史佳声载，青宫懿范留。形将鸾镜隐，魂伴凤笙游。送马嘶残日，新萤落晚秋。不知蒿里曙，空见陇云愁。
万里赴戎机，关山度若飞。朔气传金柝，寒光照铁衣。
普天皆灭焰，匝地尽藏烟。不知何处火？来就客心然。
台阶好赤松，别业对青峰。茆室承三顾，花源接九重。虹旗萦秀木，凤辇拂疏筇。径直千官拥，溪长万骑容。水堂开禹膳，山阁献尧钟。皇鉴清居远，天文睿奖浓。岩泉他夕梦，渔钓往年逢。共荣丞相府，偏降逸人封。
汉宅规模壮，周都景命隆。西宾让东主，法驾幸天中。太史占星应，春官奏日同。旌门起长乐，帐殿出新丰。翕习黄山下，纡徐清渭东。金麾张画月，珠幰戴松风。是节严阴始，寒郊散野蓬。薄霜沾上路，残雪绕离宫。赐帛矜耆老，褰旒问小童。复除恩载洽，望秩礼新崇。臣忝承明召，多惭献赋雄。
汉王建都邑，渭水对青门。朝市俱东逝，坟陵共北原。荒凉萧相阙，芜没邵平园。全盛今何在，英雄难重论。故基仍岳立，遗堞尚云屯。当极土功壮，安知人力烦。天游戒东首，怀昔驻龙轩。何必金汤固，无如道德藩。微臣谅多幸，参乘偶殊恩。预此陈古事，敢奏兴亡言。
武帝伐昆明，穿池习五兵。水同河汉在，馆有豫章名。我后光天德，垂衣文教成。黩兵非帝念，劳物岂皇情。春仗过鲸沼，云旗出凤城。灵鱼衔宝跃，仙女废机迎。柳拂旌门暗，兰依帐殿生。还如流水曲，日晚棹歌清。
九日陪天仗，三秋幸禁林。霜威变绿树，云气落青岑。水殿黄花合，山亭绛叶深。朱旗夹小径，宝马驻清浔。苑吏收寒果，饔人膳野禽。承欢不觉暝，遥响素秋砧。
步辇寻丹嶂，行宫在翠微。川长看鸟灭，谷转听猿稀。天磴扶阶迥，云泉透户飞。闲花开石竹，幽叶吐蔷薇。径狭难留骑，亭寒欲进衣。白龟来献寿，仙吹返彤闱。
法驾乘春转，神池象汉回。双星移旧石，孤月隐残灰。战鹢逢时去，恩鱼望幸来。山花缇骑绕，堤柳幔城开。思逸横汾唱，欢留宴镐杯。微臣雕朽质，羞睹豫章材。
北阙垂旒暇，南宫听履回。天临翔凤转，恩向跃龙开。兰气薰仙帐，榴花引御杯。水从金穴吐，云是玉衣来。池影摇歌席，林香散舞台。不知行漏晚，清跸尚裴徊。
尝闻天女贵，家即帝宫连。亭插宜春果，山冲太液泉。桥低乌鹊夜，台起凤皇年。故事犹如此，新图更可怜。紫岩妆阁透，青嶂妓楼悬。峰夺香炉巧，池偷明镜圆。梅花寒待雪，桂叶晚留烟。兴尽方投辖，金声还复传。
并命登仙阁，分曹直礼闱。大官供宿膳，侍史护朝衣。卷幔天河入，开窗月露微。小池残暑退，高树早凉归。冠剑无时释，轩车待漏飞。明朝题汉柱，三署有光辉。
南省推丹地，东曹拜琐闱。惠移双管笔，恩降五时衣。出入宜真选，遭逢每滥飞。器惭公理拙，才谢子云微。案牍遗常礼，朋僚隔等威。上台行揖让，中禁动光辉。旭日千门起，初春八舍归。赠兰闻宿昔，谈树隐芳菲。何幸盐梅处，唯忧对问机。省躬知任重，宁止冒荣非。
春风摇碧树，秋雾卷丹台。复有相宜夕，池清月正开。玉流含吹动，金魄度云来。熠爚光如沸，翩翾景若摧。半环投积草，碎璧聚流杯。夜久平无焕，天晴皎未隤。镜将池作匣，珠以岸为胎。有美司言暇，高兴独悠哉。挥翰初难拟，飞名岂易陪。夜光殊在握，了了见沈灰。
子云推辨博，公理擅词雄。始自尚书省，旋闻给事中。言从温室秘，籍向琐闱通。顾我叨郎署，惭无草奏功。分曹八舍断，解袂五时空。宿昔陪馀论，平生赖击蒙。神仙应东掖，云雾限南宫。忽枉琼瑶赠，长歌兰渚风。
大士生天竺，分身化日南。人中出烦恼，山下即伽蓝。小涧香为刹，危峰石作龛。候禅青鸽乳，窥讲白猿参。藤爱云间壁，花怜石下潭。泉行幽供好，林挂浴衣堪。弟子哀无识，医王惜未谈。机疑闻不二，蒙昧即朝三。欲究因缘理，聊宽放弃惭。超然虎溪夕，双树下虚岚。
层城起丽谯，凭览出重霄。兹地多形胜，中天宛寂寥。四荣摩鹳鹤，百拱厉风飙。北际燕王馆，东连秦帝桥。晴光七郡满，春色两河遥。傲睨非吾土，踌躇适远嚣。离居欲有赠，春草寄长谣。
虏障天骄起，秦城地脉分。柏坛飞五将，梅吹动三军。锋刃奔涛色，旌旗焰火文。朔风吹汗漫，飘砾洒轒辒。海气如秋雨，边烽似夏云。二庭无岁月，百战有功勋。形影随鱼贯，音书在雁群。归来拜天子，凯乐助南薰。
胡骑犯边埃，风从丑上来。五原烽火急，六郡羽书催。冰壮飞狐冷，霜浓候雁哀。将军朝授钺，战士夜衔枚。紫塞金河里，葱山铁勒隈。莲花秋剑发，桂叶晓旗开。秘略三军动，妖氛百战摧。何言投笔去，终作勒铭回。
盈盈粉署郎，五日宴春光。选客虚前馆，徵声遍后堂。玉钗翠羽饰，罗袖郁金香。拂黛随时广，挑鬟出意长。啭歌遥合态，度舞暗成行。巧落梅庭里，斜光映晓妆。
会府应文昌，商山镇国阳。闻君监郡史，暂罢尚书郎。王事嗟相失，人情贵不忘。累年同画省，四海接文场。点翰芳春色，传杯明月光。故交从此去，遥忆紫芝香。
秦鸡常下雍，周凤昔鸣岐。此地推雄抚，惟良寄在斯。家传七豹贵，人擅八龙奇。高传生光彩，长林叹别离。天人开祖席，朝寀候征麾。翠帟当郊敞，彤幨向野披。芃芃秋麦盛，苒苒夏条垂。奏计何时入？台阶望羽仪。
二庭追虏骑，六月动周师。庙略天人授，军麾相国持。复言徵二妙，才命重当时。画省连征橐，横门共别词。云迎出塞马，风卷度河旗。计日方夷寇，旋闻杕杜诗。
羽檄西北飞，交城日夜围。庙堂盛徵选，戎幕生光辉。雁行度函谷，马首向金微。湛湛山川暮，萧萧凉气稀。饯途予悯默，赴敌子英威。今日杨朱泪，无将洒铁衣。
畴昔参乡赋，中年忝吏途。丹唇曾学史，白首不成儒。天子开昌箓，群生偶大炉。散材仍葺厦，弱羽遽抟扶。宠迈乘轩鹤，荣过食稻凫。何功游画省，何德理黄枢。吊影惭非据，倾心事远图。盗泉宁止渴，恶木匪投躯。任直翻多毁，安身遂少徒。一朝逢糺谬，三省竟无虞。白简初心屈，黄纱始望孤。患平终不怒，持劾每相驱。埋剑谁当辨，偷金以自诬。诱言虽委答，流议亦真符。首夏方忧圄，高秋独向隅。严城看熠耀，圜户对蜘蛛。累饷唯妻子，披冤是友于。物情牵倚伏，人事限荣枯。门客心谁在，邻交迹倘无。抚襟双涕落，危坐日忧趋。圣旨垂明德，冤囚岂滥诛。会希恩免理，终望罪矜愚。司寇宜哀狱，台庭幸恤辜。汉皇虚诏上，容有报恩珠。
两京多节物，三日最遨游。丽日风徐卷，香尘雨暂收。红桃初下地，绿柳半垂沟。童子成春服，宫人罢射鞲。禊堂通汉苑，解席绕秦楼。束皙言谈妙，张华史汉遒。无亭不驻马，何浦不横舟。舞籥千门度，帷屏百道流。金丸向鸟落，芳饵接鱼投。濯秽怜清浅，迎祥乐献酬。灵刍陈欲弃，神药曝应休。谁念招魂节，翻为禦魅囚。朋从天外尽，心赏日南求。铜柱威丹徼，朱崖镇火陬。炎蒸连晓夕，瘴疠满冬秋。西水何时贷？南方讵可留。无人对炉酒，宁缓去乡忧。
遇坎即乘流，西南到火洲。鬼门应苦夜，瘴浦不宜秋。岁贷胸穿老，朝飞鼻饮头。死生离骨肉，荣辱间朋游。弃置一身在，平生万事休。鹰鹯遭误逐，豺虎怯真投。忆昨京华子，伤今边地囚。愿陪鹦鹉乐，希并鹧鸪留。日月渝乡思，烟花换客愁。幸逢苏伯玉，回借水亭幽。山柏张青盖，江蕉卷绿油。乘闲无火宅，因放有渔舟。适越心当是，居夷迹可求。古来尧禅舜，何必罪驩兜。
家住东京里，身投南海西。风烟万里隔，朝夕几行啼。圣主讴歌洽，贤臣法令齐。忽闻铜柱使，走马报金鸡。弃市沾皇渥，投荒漏紫泥。魂疲山鹤路，心醉跕鸢溪。天鉴诛元恶，宸慈恤远黎。五方思寄刃，万姓喜然脐。自幼输丹恳，何尝玷白圭。承言窜遐魅，雪枉间深狴。坟垄无由谒，京华岂重跻。炎方谁谓广，地尽觉天低。百卉杂殊怪，昆虫理赖暌。闭藏元不蛰，摇落反生荑。疟瘴因兹苦，穷愁益复迷。火云蒸毒雾，阳雨濯阴霓。周乘安交趾，王恭辑画题。少宽穷涸鲋，犹悯触藩羝。配宅邻州廨，斑苗接野畦。山空闻斗象，江静见游犀。翰墨思诸季，裁缝忆老妻。小儿应离褓，幼女未攀笄。梦蝶翻无定，蓍龟讵有倪。谁能竟此曲，曲尽气酸嘶。
魑魅来相问，君何失帝乡。龙钟辞北阙，蹭蹬守南荒。览镜怜双鬓，沾衣惜万行。抱愁那去国，将老更垂裳。影答余他岁，恩私宦洛阳。三春给事省，五载尚书郎。黄閤游鸾署，青缣御史香。扈巡行太液，陪宴坐明光。渭北升高苑，河南祓禊场。烟花恒献赋，泉石每称觞。暇日从休浣，高车映道傍。迎宾就丞相，选士谒昭王。侍宠言犹得，承欢谓不忘。一朝贻厚谴，五宅竟同防。凶竖曾躯策，权豪岂易当。款颜因侍从，接武在文章。且惧威非贙，宁知心是狼。身犹纳履误，情为覆盆伤。可叹缘成业，非关行昧藏。喜逢今改旦，正朔复归唐。河谶随龙马，天书逐凤皇。朝容欣旧则，宸化美初纲。告善雕旌建，收冤锦旆张。宰臣更献纳，郡守各明扬。礼乐移三统，舟车会八方。云沙降白遂，秦陇献烧当。三赦重天造，千推极国详。大招思复楚，于役限维桑。涨海缘真腊，崇山压古棠。雕题飞栋宇，儋耳间衣裳。伏枕神馀劣，加餐力未强。空庭游翡翠，穷巷倚桄榔。缘体分殊昔，回眸宛异常。吉凶恒委郑，年寿会询唐。家本传清白，官移重挂床。上京无薄产，故里绝穷庄。碧玉先时费，苍头此自将。兴言叹家口，何处待赢粮？计吏从都出，传闻大小康。降除沾二弟，离拆已三房。剑外悬销骨，荆南预断肠。音尘黄耳间，梦想白眉良。复此单栖鹤，衔雏愿远翔。何堪万里外，云海已溟茫。戚属甘胡越，声名任秕糠。由来休愤命，命也信苍苍。独坐寻周易，清晨咏老庄。此中因悟道，无问入猖狂。
我来交趾郡，南与贯胸连。四气分寒少，三光置日偏。尉佗曾驭国，翁仲久游泉。邑屋遗氓在，鱼盐旧产传。越人遥捧翟，汉将下看鸢。北斗崇山挂，南风涨海牵。别离频破月，容鬓骤催年。昆弟推由命，妻孥割付缘。梦来魂尚扰，愁委疾空缠。虚道崩城泪，明心不应天。
朝发崇山下，暮坐越常阴。西从杉谷度，北上竹溪深。竹溪道明水，杉谷古崇岑。差池将不合，缭绕复相寻。桂叶藏金屿，藤花闭石林。天窗虚的的，云窦下沈沈。造化功偏厚，真仙迹每临。岂徒探怪异，聊欲缓归心。
涣汗天中发，伶俜海外旋。长沙遇太守，问旧几人全。国宝亡双杰，天才丧两贤。大名齐弱岁，高德并中年。礼乐羊叔子，文章王仲宣。相看尚玄鬓，相次入黄泉。流放蛮陬阔，乡关帝里偏。亲朋云雾拥，生死岁时传。崔昔挥宸翰，苏尝济巨川。绛衣陪下列，黄閤谬差肩。及此俱冥昧，云谁叙播迁。隼舆怀旧辙，鳣馆想虚筵。家爱方休杵，皇慈更撤县。铭旌西蜀路，骑吹北邙田。陇树应秋矣，江帆故杳然。罢琴明月夜，留剑白云天。涕泗湘潭水，凄凉衡峤烟。古来修短分，神理竟难筌。
闻有玄都客，成仙不易祈。蓬莱向清浅，桃杏欲芳菲。缩地黄泉出，升天白日飞。少微星夜落，高掌露朝晞。吐甲龙应出，衔符鸟自归。国人思负局，天子惜被衣。花月留丹洞，琴笙阁翠微。嗟来子桑扈，尔独返于几。
览遍名山境，无如此峡山。两峰支碧汉，一水抱清湾。松老龙犹在，波澄势自还。烟波笼佛座，风月伴僧閒。骚客吟无尽，良工画想难。奇哉真福地，千古镇人寰。
陇底嗟长别，流襟一动君。何言幽咽所，更作死生分。
君家东海东，君去因秋风。漫漫指乡路，悠悠如梦中。烟雾积孤岛，波涛连太空。冒险当不惧，皇恩措尔躬。
日暮远天青，霜风入后庭。洞房寒未掩，砧杵夜泠泠。
传闻阊阖里，寓直有神仙。史为三坟博，郎因五字迁。晨临翔凤沼，春注跃龙泉。去似登天上，来如看镜前。影摇宸翰发，波净列星悬。既济仍怀友，流谦欲进贤。弹冠声实贵，覆被渥恩偏。温室言虽阻，文场契独全。玉珂光赫奕，朱绂气蝉联。兴逸潘仁赋，名高谢朓篇。青云仰不逮，白雪和难牵。苒苒胡为此，甘心老岁年。
江南仲秋天，鲟鼻大如船。雷是樟亭浪，苔为界石钱。
南北东西事，人间会也无。昔曾栖玉笥，今也返玄都。雪片随天阔，泉声落石孤。丹霄人有约，去采石菖蒲。
一叶初飞日，寒蝉益易惊。入林惭织细，依树愧身轻。大干时容息，乔枝或借鸣。心由饮露静，响为逐风清。忝有翩翾分，应怜嘒唳声。不知微薄影，早晚挂緌缨。
白马三军客，青娥十载思。玉庭霜落夜，罗幌月明时。炉冷蜘蛛喜，灯高熠耀期。愁多不可曙，流涕坐空帏。
今来游上苑，春染柳条轻。濯濯方含色，依依若有情。分行临曲沼，先发媚重城。拂水枝偏弱，摇风丝已生。变黄随淑景，吐翠逐新晴。伫立徒延首，裴回欲寄诚。
曾对金銮直，同依玉树阴。雪英飞舞近，烟叶动摇深。素萼年年密，衰容日日侵。劳君想华发，近欲不胜簪。
京路马骎骎，尘劳日向深。蒙泉聊息驾，可以洗君心。
金钗沦剑壑，兹地似花台。油壁何人值，钱塘度曲哀。翠馀长染柳，香重欲薰梅。但道行云去，应随魂梦来。
劳君辍雅话，听说事疆场。提笔从征虏，飞书始伏羌。河流辞马岭，节卧听龙骧。孤负平生剑，空怜射斗光。
自为应仙才，丹砂鍊几回。山秋梦桂树，月晓忆瑶台。雨雪依岩避，烟云逐步开。今朝龙杖去，早晚鹤书来。
客思听蛩嗟，秋怀似乱砂。剑头悬日影，蝇鼻落灯花。天外归鸿断，漳南别路赊。闻君同旅舍，几得梦还家。
重归能几日，物意早如春。暖色先骊岫，寒声别雁群。川光如戏剑，帆态似翔云。为报东园蝶，南枝日已曛。
泣葬一枝红，生同死不同。金钿坠芳草，香绣满春风。旧日闻箫处，高楼当月中。梨花寒食夜，深闭翠微宫。
命笑无人笑，含娇何处娇。徘徊花上月，空度可怜宵。
客子去淮阳，逶迤别梦长。水关开夜锁，雾棹起晨凉。烟月期同赏，风波勿异行。隐山曾撼橹，转濑指遥樯。蒲叶吴刀绿，筠筒楚粽香。因书报惠远，为我忆檀郎。
古木晓苍苍，秋林拂岸香。露珠虫网细，金缕兔丝长。秋浪时回沫，惊鳞乍触航。蓬烟拈绿线，棘实缀红囊。乱穗摇鼯尾，出根挂凤肠。聊持一濯足，谁道比沧浪。
御气黄花节，临轩紫陌头。早阳生彩杖，霁色入仙楼。献寿皆鸳鹭，瞻天在冕旒。菊尊开九日，凤历启千秋。乐阕祥烟起，杯酣瑞影收。年年歌舞夕，此地庆皇休。
片云朝出岫，孤色迥难亲。盖小辞山早，根轻触石新。飘扬经绿野，明丽照青春。拂树疑舒叶，临江似结鳞。从龙方有感，捧日岂无因。看助为霖去，恩沾雨露均。
靡靡春风至，微微春露轻。可惜关山月，还成无用明。
结心缠万缕，结缕几千回。结怨无穷极，结心终不开。
忆昔窥瑶镜，相望看明月。彼此俱照人，莫令光彩灭。
飞书报沈郎，寻已到衡阳。若存金石契，风月两相望。
六代旧山川，兴亡几百年。繁华今寂寞，朝市昔諠阗。夜月琉璃水，春风卵色天。伤时与怀古，垂泪国门前。
江湖劳遍寻，祗自长愁襟。到处慵开口，何人可话心。登楼得句远，望月抒情深。却忆山斋后，猿声相伴吟。
南北东西路，人生会不无。早曾依阁皂，又却上玄都。云片随天阔，泉声落石孤。何期早相遇，乐共煮菖蒲。
名山相别后，别后会难期。金鼎销红日，丹田老紫芝。访君虽有路，怀我岂无诗。休羡繁华事，百年能几时。
灵岳多奇势，兹山负圣图。谷中清溜响，峰际白云孤。石壁连霄汉，长松落涧枯。澄心香阁下，烦虑寂然无。
春江正渺渺，送别两依依。烟里棹将远，渡头人未归。渔家侵叠浪，岛树挂残晖。况入湖湘路，那堪花乱飞。
天南与天北，此处影婆娑。翠色折不尽，离情生更多。雨馀笼灞岸，烟暝夹隋河。自有佳名在，秦松继得么。
诗咏人间事，空门何不删。探珠宜静浪，动水取应难。名利心须剪，非朋不用攀。舍邪归正道，何虑不閒閒。
金针双锁备，叶路隐全该。宝印当空妙，重重锦缝开。
交互明中暗，功齐转觉难。力穷忘进退，金锁网鞔鞔。
事理俱不涉，回照绝幽微。背风无巧拙，电火烁难追。
但有离宫处，君王每不居。旗门芳草合，辇路小槐疏。殿闭山烟满，窗凝野霭虚。丰年多望幸，春色待銮舆。
春晴生缥缈，软吹和初遍。池影动渊沦，山容发葱茜。迟迟入绮阁，习习流芳甸。树杪飏莺啼，阶前落花片。韶光恐闲放，旭日宜游宴。文客拂尘衣，仁风愿回扇。
托根虽异所，飘叶早相依。因风若有便，更共入云飞。
君为河边草，逢春心剩生。妾如台上镜，得照始分明。
洪慈均动植，至德俯深玄。出豫从初地，登高适梵天。白云飞御藻，慧日暖皇编。别有秋原藿，长倾雨露缘。
片玉表坚贞，逢时宝自呈。色鲜同雪白，光润夺冰清。皎皎无瑕玷，锵锵有佩声。昆山标重价，垂棘振香名。抱璞心常苦，全真道未行。琢磨忻大匠，还冀动连城。
日昃不复午，落花难归树。人生能几何，莫厌相逢遇。
斜日空庭暮，幽闺积恨盈。细风吹帐冷，微月度窗明。怨坐啼相续，愁眠梦不成。调琴欲有弄，畏作断肠声。
微风扇和气，韶景共芳晨。始见郊原绿，旋过御苑春。三条开广陌，八水泛通津。烟动花间叶，香流马上人。逶迤云彩曙，嘹唳鸟声频。为报东堂客，明朝桂树新。
生持节操心，死作坚贞鬼。至今坟上春，草木无花卉。
送君若浪水，叠叠愁思起。梦魂如月明，相送秋江里。
清洛含温溜，玄龟荐宝书。波开绿字出，瑞应紫宸居。物著群灵首，文成列卦初。美珍翔阁凤，庆迈跃舟鱼。俾姒惟何远，休皇复在诸。东都主人意，歌颂望乘舆。
胜地临鸡浦，高会偶龙沙。御柳惊春色，仙筇掩月华。门邀千里驭，杯泛九光霞。日落山亭晚，雷送七香车。
砌蓂收晦魄，津柳竞年华。既狎忘筌友，方淹投辖车。绮筵回舞雪，琼醑泛流霞。云低上天晚，丝雨带风斜。
春华归柳树，俯景落蓂枝。置驿铜街右，开筵玉浦陲。林烟含障密，竹雨带珠危。兴阑巾倒戴，山公下习池。
早春惊柳穟，初晦掩蓂华。骑出平阳里，筵开卫尉家。竹影含云密，池纹带雨斜。重惜林亭晚，上路满烟霞。
绮筵乘晦景，高宴下阳池。濯雨梅香散，含风柳色移。轻尘依扇落，流水入弦危。勿顾林亭晚，方欢云雾披。
出豫乘金节，飞文焕日宫。萸房开圣酒，杏苑被玄功。塔向三天迥，禅收八解空。叨恩奉兰藉，终愧洽薰风。
往日长安路，欢游不惜年。为贪卢女曲，用尽沈郎钱。身老方投刺，途穷始著鞭。犹闻有知己，此去不徒然。
灼灼花凝雪，春来发上林。向风初散蕊，垂叶欲成阴。人过香随远，烟晴色自深。净时空结雾，疏处未藏禽。菶茸何年植，间关几日吟。一枝如可冀，不负折芳心。
几岁含贞节，青青紫禁中。日华留偃盖，雉尾转春风。不为繁霜改，那将众木同。千条攒翠色，百尺澹晴空。影密金茎近，花明凤沼通。安知幽涧侧，独与散樗丛。
天马从东道，皇威被远戎。来参八骏列，不假贰师功。影别流沙路，嘶流上苑风。望云时蹀足，向月每争雄。禀异才难状，标奇志岂同。驱驰如见许，千里一朝通。
建礼通华省，含香直紫宸。静闻铜史漏，暗识桂宫春。滴沥疑将绝，清泠发更新。寒声临雁沼，疏韵应鸡人。迥入千门彻，行催五夜频。高台闲自听，非是驻征轮。
何处风尘岁，云阳古驿前。三冬不再稔，晓日又明年。春入江南柳，寒归塞北天。还伤知候客，花景对韦编。
江亭闲望处，远近见秦源。古寺迟春景，新花发杏园。萼中轻蕊密，枝上素姿繁。拂雨云初起，含风雪欲翻。容辉明十地，香气遍千门。愿莫随桃李，芳菲不为言。
门对青山近，汀牵绿草长。寒深包晚橘，风紧落垂杨。湖畔闻渔唱，天边数雁行。萧然有高士，清思满书堂。
故人嗟此别，相送出烟坰。柳色分官路，荷香入水亭。离歌未尽曲，酌酒共忘形。把手河桥上，孤山日暮青。
朝见青山雪，暮见青山云。云山无断绝，秋思日纷纷。
痴儿事未了，山照已衔西。数曲寻江路，层空步石梯。栖高得月早，壁峭与天齐。往矣初寮躅，摩挲旧碣题。
波涛千里隔，抱疾亦相寻。会宿逢高士，辞归值积霖。丛桑山店迥，孤烛海船深。尚有重来约，知无省阁心。
已当鸣雁夜，多事不同居。故疾离城晚，秋霖见月疏。趁风开静户，带叶卷残书。荡桨期南去，荒园久废锄。
南游多老病，见说讲经稀。塞寺几僧在，关城空自归。带河衰草断，映日旱沙飞。却到禅斋后，边军识衲衣。
归思缘平泽，幽斋夜话迟。人寻冯翊去，草向建康衰。雨雪生中路，干戈阻后期。几年方见面，应是镊苍髭。
信是虚闲地，亭高亦有苔。绕池逢石坐，穿竹引山回。果落纤萍散，龟行细草开。主人偏好事，终不厌频来。
山水叠层层，吾兄涉又登。挂帆春背雁，寻磬夜逢僧。雪溜悬衡岳，江云盖秣陵。评文永不忘，此说是中兴。
夏天多忆此，早晚得秋分。旧月来还见，新蝉坐忽闻。扇风调病叶，沟水隔残云。别有微凉处，从容不似君。
南行随越僧，别业几池菱。两鬓已垂白，五湖归挂罾。夜涛鸣栅锁，寒苇露船灯。去此应无事，却来知不能。
惜别听边漏，窗灯落烬重。寒僧回绝塞，夕雪下穷冬。出定闻残角，休兵见坏锋。何年更来此，老却倚阶松。
从作两河客，别离经半年。却来峰顶宿，知废甄南禅。馀雾沈斜月，孤灯照落泉。何当闲事尽，相伴老溪边。
停桡因旧识，白发向波涛。以我往来倦，知君耕稼劳。渚田临舍尽，坂路出檐高。游者还南去，终期伴尔曹。
旧乡无子孙，谁共老青门。迢递早秋路，别离深夜村。伊流偕行客，岳响答啼猿。去后期招隐，何当复此言。
瘦形无血色，草履著行穿。闲话似持咒，不眠同坐禅。背经来汉地，袒膊过冬天。情性人难会，游方应信缘。
税时兼主印，每日得闲稀。对酒妨料吏，为官亦典衣。案迟吟坐待，宅近步行归。见说论诗道，应愁判是非。
溪僧还共谒，相与坐寒天。屋雪凌高烛，山茶称远泉。夜清更彻寺，空阔雁冲烟。莫怪多时话，重来又隔年。
转刺名山郡，连年别省曹。分题得客少，著价买书高。晚柳蝉和角，寒城烛照涛。鄱溪卧疾久，未获后乘骚。
一斋难过日，况是更休粮。养力时行道，闻钟不上堂。惟留温药火，未写化金方。旧有山厨在，从僧请作房。
灌木藏岑色，天寒望即愁。高斋何日去，远瀑入城流。腊近溪书绝，灯残夜雪稠。迩来相忆处，枕上苦吟休。
野寺绝依念，灵山会遍行。老来披衲重，病后读经生。乞食嫌村远，寻溪爱路平。多年柏岩住，不记柏岩名。
不觉月又尽，未归还到春。雪通庐岳梦，树匝草堂身。泽雁和寒露，江槎带远薪。何年自此去，旧国复为邻。
贵邑清风满，谁同上宰心。杉松出郭外，雨电下嵩阴。度雁方离垒，来僧始别岑。西池月才迥，会接一宵吟。
野客行无定，全家在浦东。寄眠僧阁静，赠别橐金空。旧里千山隔，归舟百计同。药资如有分，相约老吴中。
西峰残日落，谁见寂寥心。孤枕客眠久，两廊僧话深。寒扉关雨气，风叶隐钟音。此爱东楼望，仍期别夜寻。
辞僧下水栅，因梦岳钟声。远路独归寺，几时重到城。风高寒叶落，雨绝夜堂清。自说深居后，邻州亦不行。
杨柳已秋思，楚田仍刈禾。归心病起切，败叶夜来多。细雨城蝉噪，残阳峤客过。旧山馀业在，杳隔洞庭波。
黄叶下阶频，徐徐起病身。残秋萤出尽，独夜雁来新。别业去千里，旧乡空四邻。孤舟寻几度，又识岳阳人。
寒天仍远去，离寺雪霏霏。古迹曾重到，生涯不暂归。坐禅山店暝，补衲夜灯微。巡礼何时住，相逢的是稀。
匹马无穷地，三年逐大军。算程淮邑远，起帐夕阳曛。瀑浪行时漱，边笳语次闻。要传书札去，应到碛东云。
竹庭瓶水新，深称北窗人。讲罢见黄叶，诗成寻旧邻。锡阴迷坐石，池影露斋身。苦作南行约，劳生始问津。
春居无俗喧，时立涧前村。路远少来客，山深多过猿。带岩松色老，临水杏花繁。除忆文流外，何人更可言。
三年蒙见待，此夕是前程。未断却来约，且伸临去情。潮回滩鸟下，月上客船明。他日南徐道，缘君又重行。
洗足北林去，远途今已分。麻衣行岳色，竹杖带湘云。饥鼠缘危壁，寒狸出坏坟。前峰一声磬，此夕不同闻。
此行经岁近，唯约半年回。野渡人初过，前山云未开。雁群逢晓断，林色映川来。清夜芦中客，严家旧钓台。
弹琴多去情，浮楫背潮行。人望丰壖宿，虫依蠹木鸣。樯烟离浦色，芦雨入船声。如疾登云路，凭君寄此生。
野烟居舍在，曾约此重过。久雨初招客，新田未种禾。夜虫鸣井浪，春鸟宿庭柯。莫为儿孙役，馀生能几何。
乱云迷远寺，入路认青松。鸟道缘巢影，僧鞋印雪踪。草烟连野烧，溪雾隔霜钟。更遇樵人问，犹言过数峰。
何处得乡信，告行当雨天。人离京口日，潮送岳阳船。孤鸟背林色，远帆开浦烟。悲君惟此别，不肯话回年。
风泉尽结冰，寒梦彻西陵。越信楚城得，远怀中夜兴。树停沙岛鹤，茶会石桥僧。寺阁连官舍，行吟过几层。
带病希相见，西城早晚来。衲衣风坏帛，香印雨沾灰。坐久钟声尽，谈馀岳影回。却思同宿夜，高枕说天台。
相过值早凉，松帚扫山床。坐石泉痕黑，登城藓色黄。逆风沈寺磬，初日晒邻桑。几处逢僧说，期来宿北冈。
已落关东叶，空悬浙右心。寒灯随故病，伏雨接秋霖。客话曾谁和，虫声少我吟。蒹葭半波水，夜夜宿边禽。
四面杉萝合，空堂画老仙。蠹根停雪水，曲角积茶烟。道至心机尽，宵晴瑟韵全。暂来还又去，未得坐经年。
故国知何处，西风已度关。归人值落叶，远路入寒山。多难喜相识，久贫宁自闲。唯将往来信，遥慰别离颜。
丛木开风径，过从白昼寒。舍深原草合，茶疾竹薪乾。夕雨生眠兴，禅心少话端。频来觉无事，尽日坐相看。
积雨晴时近，西风叶满泉。相逢嵩岳客，共听楚城蝉。宿馆横秋岛，归帆涨远田。别多还寂寞，不似剡中年。
绝顶言无伴，长怀剃发师。禅中灯落烬，讲次柏生枝。沙井泉澄疾，秋钟韵尽迟。里闾还受请，空有向南期。
遥忆新安旧，扁舟往复还。浅深看水石，来往逐云山。到县馀花在，过门五柳闲。东征随子去，俱隐薜萝间。
药力资苍鬓，应非旧日身。一为嵩岳客，几葬洛阳人。石缝瓢探水，云根斧斫薪。关西来往路，谁得水银银。
大野始严凝，云天晓色澄。树寒稀宿鸟，山迥少来僧。背日收窗雪，开炉释砚冰。忽然归故国，孤想寓西陵。
竹溪人请住，何日向中峰。瓦舍山情少，斋身疾色浓。夏高移坐次，菊浅露行踪。来往湓城下，三年两度逢。
北京一别后，吴楚几听砧。住久白发出，讲长枯叶深。香连邻舍像，磬彻远巢禽。寂默应关道，何人见此心。
绿水阴空院，春深喜再来。独眠从草长，留酒看花开。过雨远山出，向风孤鸟回。忽思秋夕事，云物却悠哉。
暑消冈舍清，闲语有馀情。涧水生茶味，松风灭扇声。远分临海雨，静觉掩山城。此地秋吟苦，时来绕菊行。
小斋经暮雨，四面绝纤埃。眠客闻风觉，飞虫入烛来。夜凉书读遍，月正户全开。住远稀相见，留连宿始回。
山县风光异，公门水石清。一官居外府，几载别东京。故疾梅天发，新诗雪夜成。家贫思减选，时静忆归耕。把疏寻书义，澄心得狱情。梦灵邀客解，剑古拣人呈。守月通宵坐，寻花迥路行。从来爱知道，何虑白髭生。
要地无闲日，仍容冒谒频。借山年涉闰，寝郡月逾旬。驿径曾冲雪，方泉省涤尘。随行溪路细，接话草堂新。减药痊馀癖，飞书苦问贫。噪蝉离宿壳，吟客寄秋身。鍊句贻箱箧，悬图见蜀岷。使君匡岳近，终作社中人。
戎装佩镆铘，走马逐轻车。衰草城边路，残阳垄上笳。黄河穿汉界，青冢出胡沙。提笔男儿事，功名立可誇。
塞诏除嵩洛，观图见废兴。城迁周古鼎，地列汉诸陵。日送归朝客，时招住岳僧。郡斋台阁满，公退即吟登。
盘山行几驿，水路复通巴。峡涨三川雪，园开四季花。公庭飞白鸟，官俸请丹砂。知尉黔中后，高吟采物华。
此别欲何往，未言归故林。行车新岁近，落日乱山深。野店寒无客，风巢动有禽。潜知经目事，大半是愁吟。
每日怜晴眺，闲吟只自娱。山从平地有，水到远天无。老树多封楚，轻烟暗染吴。虽居此廊下，入户亦踌蹰。
晓色宜闲望，山风远益清。白云连晋阁，碧树尽芜城。水静沙痕出，烟消野火平。最堪佳此境，为我长诗情。
蹙鞠且徒为，宁如目送时。报雠惭选耎，存想恨逶迟。促坐疑辟咡，衔杯强朵颐。恣情窥窈窕，曾恃好风姿。色授应难夺，神交愿莫辞。请君看曲谱，不负少年期。
匡庐千万峰，影匝郡城中。忽佩虎符去，遥疑鸟道通。烟霞时满郭，波浪暮连空。树翳楼台月，帆飞鼓角风。郡斋多岳客，乡户半渔翁。王事行春外，题诗寄远公。
层阁叠危壁，瑞因千古名。几连扬子路，独倚润州城。云近衔江色，雕高背磬声。僧居上方久，端坐见营营。
院深尘自外，如佛值玄公。常迹或非次，志门因得中。衣巾离暑气，床榻向凉风。是事不逾分，秪应明德同。
瓯闽在郊外，师院号东禅。物得居来正，人经论后贤。瓟槽柳塞马，盖地月支綖。鹳鹊尚巢顶，谁堪举世传。
大沩清复深，万象影沈沈。有客衣多毳，空门偈胜金。王侯皆作礼，陆子只来吟。我问师心处，师言无处心。
旅人游汲汲，春气又融融。农事蛙声里，归程草色中。独惭出谷雨，未变暖天风。子玉和予去，应怜恨不穷。
陇树塞风吹，辽城角几枝。霜凝无暂歇，君貌莫应衰。万里平沙际，一行边雁移。那堪朔烟起，家信正相离。
随风身不定，今夜在苍梧。客泪有时有，猿声无处无。潮添瘴海阔，烟拂粤山孤。却忆零陵住，吟诗半玉壶。
庵前古折碑，夜静念经时。月皎海霞散，露浓山草垂。鬼闻抛故冢，禽听离寒枝。想得天花坠，馨香拂白眉。
良夜岁应足，严风为变春。遍回寒作暖，通改旧成新。秀树因馨雨，融冰雨泛蘋。韶光不偏党，积渐煦疲民。
峨峨双髻山，瀑布泻云间。尘世自疑水，禅门长去关。茯神松不异，藏宝石俱闲。向此师清业，如何方可攀。
不学世所惜，是何无了公。灵匡虚院外，虎迹乱山中。昼夜必连去，古今争敢同。禅情岂堪问，问答更无穷。
王君上升处，信首古居前。皂树即须朽，白龟应亦全。云间犹一日，尘里已千年。碧色坛如黛，时人谁可仙。
旧居桐柏观，归去爱安闲。倒树造新屋，化人修古坛。晚花霜后落，山雨夜深寒。应有同溪客，相寻学鍊丹。
年高来远戍，白首罢干戎。夜色蓟门火，秋声边塞风。碛浮悲老马，月满引新弓。百战阴山去，唯添上将雄。
野寺度残夏，空房欲暮时。夜听猿不睡，秋思客先知。竹迥烟生薄，山高月上迟。又登尘路去，难与老僧期。
浮世师休话，晋时灯照岩。禽飞穿静户，藤结入高杉。存没诗千首，废兴经数函。谁知将俗耳，来此避嚣谗。
秦筑长城在，连云碛气侵。风吹边草急，角绝塞鸿沈。世世征人往，年年战骨深。辽天望乡者，回首尽沾襟。
寺还名玉泉，澄水亦遭贤。物尚犹如此，人争合偶然。溪流云断外，山峻鸟飞还。初日长廊下，高僧正坐禅。
受降城必破，回落陇头移。蕃道北海北，谋生今始知。
虽是丹青物，沈吟亦可伤。君誇鹰眼疾，我悯兔心忙。岂动骚人兴，惟增猎客狂。鲛绡百馀尺，争及制衣裳。
五色怜凤雏，南飞适鹧鸪。楚人不相识，何处求椅梧。去去日千里，茫茫天一隅。安能与斥鴳，决起但枪榆。
忽示登高作，能宽旅寓情。弦歌既多暇，山水思微清。草得风光动，虹因雨气成。谬承巴里和，非敢应同声。
风吹沙海雪，渐作柳园春。宛转随香骑，轻盈伴玉人。歌疑郢中客，态比洛川神。今日南归楚，双飞似入秦。
楚万重阳日，群公赏宴来。共乘休沐暇，同醉菊花杯。逸思高秋发，欢情落景催。国人咸寡和，遥愧洛阳才。
蜀琴久不弄，玉匣细尘生。丝脆弦将断，金徽色尚荣。知音徒自惜，聋俗本相轻。不遇钟期听，谁知鸾凤声。
拂衣何处去，高枕南山南。欲徇五斗禄，其如七不堪。早朝非晚起，束带异抽簪。因向智者说，游鱼思旧潭。
闻君息阴地，东郭柳林间。左右瀍涧水，门庭缑氏山。抱琴来取醉，垂钓坐乘闲。归客莫相待，寻源殊未还。
龙沙豫章北，九日挂帆过。风俗因时见，湖山发兴多。客中谁送酒，棹里自成歌。歌竟乘流去，滔滔任夕波。
正字芸香阁，幽人竹素园。经过宛如昨，归卧寂无喧。高鸟能择木，羚羊漫触藩。物情今已见，从此愿忘言。
洞庭秋正阔，余欲泛归船。莫辨荆吴地，唯馀水共天。渺瀰江树没，合沓海潮连。迟尔为舟楫，相将济巨川。
卜洛成周地，浮杯上巳筵。斗鸡寒食下，走马射堂前。垂柳金堤合，平沙翠幕连。不知王逸少，何处会群贤。
故人荆府掾，尚有柏台威。移职自樊衍，芳声闻帝畿。昔余卧林巷，载酒过柴扉。松菊无时赏，乡园欲懒归。
春堤杨柳发，忆与故人期。草木本无意，荣枯自有时。山阴定远近，江上日相思。不及兰亭会，空吟祓禊诗。
江路经庐阜，松门入虎溪。闻君寻寂乐，清夜宿招提。石镜山精怯，禅枝怖鸽栖。一灯如悟道，为照客心迷。
沿溯非便习，风波厌苦辛。忽闻迁谷鸟，来报五陵春。岭北回征棹，巴东问故人。桃源何处是，游子正迷津。
田家春事起，丁壮就东陂。殷殷雷声作，森森雨足垂。海虹晴始见，河柳润初移。予意在耕凿，因君问土宜。
行乏憩予驾，依然见汝坟。洛川方罢雪，嵩嶂有残云。曳曳半空里，明明五色分。聊题一时兴，因寄卢徵君。
海上求仙客，三山望几时。焚香宿华顶，裛露采灵芝。屡蹑莓苔滑，将寻汗漫期。倘因松子去，长与世人辞。
犯霜驱晓驾，数里见唐城。旅馆归心逼，荒村客思盈。访人留后信，策蹇赴前程。欲识离魂断，长空听雁声。
弊庐在郭外，素产惟田园。左右林野旷，不闻朝市喧。钓竿垂北涧，樵唱入南轩。书取幽栖事，将寻静者论。
养疾衡檐下，由来浩气真。五行将禁火，十步任寻春。致敬惟桑梓，邀欢即主人。回看后彫色，青翠有松筠。
朝来登陟处，不似艳阳时。异县殊风物，羁怀多所思。剪花惊岁早，看柳讶春迟。未有南飞雁，裁书欲寄谁。
上国山河列，贤王邸第开。故人分职去，潘令宠行来。冠盖趋梁苑，江湘失楚材。豫愁轩骑动，宾客散池台。
夕曛山照灭，送客出柴门。惆怅野中别，殷勤岐路言。茂林予偃息，乔木尔飞翻。无使谷风诮，须令友道存。
十五綵衣年，承欢慈母前。孝廉因岁贡，怀橘向秦川。四座推文举，中郎许仲宣。泛舟江上别，谁不仰神仙。
我家南渡头，惯习野人舟。日夕弄清浅，林湍逆上流。山河据形胜，天地生豪酋。君意在利往，知音期自投。
才有幕中士，宁无塞上勋。汉兵将灭虏，王粲始从军。旌旆边庭去，山川地脉分。平生一匕首，感激赠夫君。
闻君驰綵骑，躞蹀指南荆。为结潘杨好，言过鄢郢城。摽梅诗有赠，羔雁礼将行。今夜神仙女，应来感梦情。
兄弟游吴国，庭闱恋楚关。已多新岁感，更饯白眉还。归泛西江水，离筵北固山。乡园欲有赠，梅柳著先攀。
贵贱平生隔，轩车是日来。青阳一觏止，云路豁然开。祖道衣冠列，分亭驿骑催。方期九日聚，还待二星回。
清旦江天迥，凉风西北吹。白云向吴会，征帆亦相随。想到耶溪日，应探禹穴奇。仙书倘相示，予在此山陲。
男儿一片气，何必五车书。好勇方过我，多才便起予。运筹将入幕，养拙就闲居。正待功名遂，从君继两疏。
桃花春水涨，之子忽乘流。岘首辞蛟浦，江中问鹤楼。赠君青竹杖，送尔白蘋洲。应是神仙子，相期汗漫游。
公子恋庭闱，劳歌涉海涯。水乘舟楫去，亲望老莱归。斜日催乌鸟，清江照綵衣。平生急难意，遥仰鹡鸰飞。
片玉来誇楚，治中作主人。江山增润色，词赋动阳春。别馆当虚敞，离情任吐伸。因声两京旧，谁念卧漳滨。
早闻牛渚咏，今见鹡鸰心。羽翼嗟零落，悲鸣别故林。苍梧白云远，烟水洞庭深。万里独飞去，南风迟尔音。
旧国余归楚，新年子北征。挂帆愁海路，分手恋朋情。日夕故园意，汀洲春草生。何时一杯酒，重与季鹰倾。
吾道昧所适，驱车还向东。主人开旧馆，留客醉新丰。树绕温泉绿，尘遮晚日红。拂衣从此去，高步蹑华嵩。
何幸遇休明，观光来上京。相逢武陵客，独送豫章行。随牒牵黄绶，离群会墨卿。江南佳丽地，山水旧难名。
南国辛居士，言归旧竹林。未逢调鼎用，徒有济川心。予亦忘机者，田园在汉阴。因君故乡去，遥寄式微吟。
惜尔怀其宝，迷邦倦客游。江山历全楚，河洛越成周。道路疲千里，乡园老一丘。知君命不偶，同病亦同忧。
奉使推能者，勤王不暂闲。观风随按察，乘骑度荆关。送别登何处，开筵旧岘山。征轩明日远，空望郢门间。
导漾自嶓冢，东流为汉川。维桑君有意，解缆我开筵。云雨从兹别，林端意渺然。尺书能不吝，时望鲤鱼传。
西上游江西，临流恨解携。千山叠成嶂，万水泻为溪。石浅流难溯，藤长险易跻。谁怜问津者，岁晏此中迷。
献策金门去，承欢綵服违。以吾一日长，念尔聚星稀。昏定须温席，寒多未授衣。桂枝如已擢，早逐雁南飞。
白日既云暮，朱颜亦已酡。画堂初点烛，金幌半垂罗。长袖平阳曲，新声子夜歌。从来惯留客，兹夕为谁多。
侧听弦歌宰，文书游夏徒。故园欣赏竹，为邑幸来苏。华省曾联事，仙舟复与俱。欲知临泛久，荷露渐成珠。
甲第开金穴，荣期乐自多。枥嘶支遁马，池养右军鹅。竹引携琴入，花邀载酒过。山公来取醉，时唱接䍦歌。
言避一时暑，池亭五月开。喜逢金马客，同饮玉人杯。舞鹤乘轩至，游鱼拥钓来。座中殊未起，箫管莫相催。
林卧愁春尽，开轩览物华。忽逢青鸟使，邀入赤松家。丹灶初开火，仙桃正落花。童颜若可驻，何惜醉流霞。
瑞雪初盈尺，寒宵始半更。列筵邀酒伴，刻烛限诗成。香炭金炉煖，娇弦玉指清。醉来方欲卧，不觉晓鸡鸣。
世业传圭组，江城佐股肱。高斋徵学问，虚薄滥先登。讲论陪诸子，文章得旧朋。士元多赏激，衰病恨无能。
水楼一登眺，半出青林高。帟幕英僚敞，芳筵下客叨。山藏伯禹穴，城压伍胥涛。今日观溟涨，垂纶学钓鳌。
秋入诗人意，巴歌和者稀。泛湖同逸旅，吟会是思归。白简徒推荐，沧洲已拂衣。杳冥云外去，谁不羡鸿飞。
独步人何在，嵩阳有故楼。岁寒问耆旧，行县拥诸侯。林莽北弥望，沮漳东会流。客中遇知己，无复越乡忧。
主人新邸第，相国旧池台。馆是招贤辟，楼因教舞开。轩车人已散，箫管凤初来。今日龙门下，谁知文举才。
水亭凉气多，闲棹晚来过。涧影见松竹，潭香闻芰荷。野童扶醉舞，山鸟助酣歌。幽赏未云遍，烟光奈夕何。
故人来自远，邑宰复初临。执手恨为别，同舟无异心。沿洄洲渚趣，演漾弦歌音。谁识躬耕者，年年梁甫吟。
共喜年华好，来游水石间。烟容开远树，春色满幽山。壶酒朋情洽，琴歌野兴闲。莫愁归路暝，招月伴人还。
南纪西江阔，皇华御史雄。截流宁假楫，挂席自生风。僚采争攀鹢，鱼龙亦避骢。坐听白雪唱，翻入棹歌中。
万山青嶂曲，千骑使君游。神女鸣环佩，仙郎接献酬。遍观云梦野，自爱江城楼。何必东南守，空传沈隐侯。
海亭秋日望，委曲见江山。染翰聊题壁，倾壶一解颜。歌逢彭泽令，归赏故园间。予亦将琴史，栖迟共取闲。
河县柳林边，河桥晚泊船。文叨才子会，官喜故人连。笑语同今夕，轻肥异往年。晨风理归棹，吴楚各依然。
龙象经行处，山腰度石关。屡迷青嶂合，时爱绿萝闲。宴息花林下，高谈竹屿间。寥寥隔尘事，疑是入鸡山。
欣逢柏台友，共谒聪公禅。石室无人到，绳床见虎眠。阴崖常抱雪，枯涧为生泉。出处虽云异，同欢在法筵。
夏日茅斋里，无风坐亦凉。竹林深笋穊，藤架引梢长。燕觅巢窠处，蜂来造蜜房。物华皆可玩，花橤四时芳。
释子弥天秀，将军武库才。横行塞北尽，独步汉南来。贝叶传金口，山楼作赋开。因君振嘉藻，江楚气雄哉。
误入桃源里，初怜竹径深。方知仙子宅，未有世人寻。舞鹤过闲砌，飞猿啸密林。渐通玄妙理，深得坐忘心。
人事一朝尽，荒芜三径休。始闻漳浦卧，奄作岱宗游。池水犹含墨，风云已落秋。今宵泉壑里，何处觅藏舟。
彭泽先生柳，山阴道士鹅。我来从所好，停策汉阴多。重以观鱼乐，因之鼓枻歌。崔徐迹未朽，千载揖清波。
带雪梅初煖，含烟柳尚青。来窥童子偈，得听法王经。会理知无我，观空厌有形。迷心应觉悟，客思未遑宁。
给园支遁隐，虚寂养身和。春晚群木秀，间关黄鸟歌。林栖居士竹，池养右军鹅。炎月北窗下，清风期再过。
白鹤青岩半，幽人有隐居。阶庭空水石，林壑罢樵渔。岁月青松老，风霜苦竹疏。睹兹怀旧业，回策返吾庐。
池上青莲宇，林间白马泉。故人成异物，过客独潸然。既礼新松塔，还寻旧石筵。平生竹如意，犹挂草堂前。
与君园庐并，微尚颇亦同。耕钓方自逸，壶觞趣不空。门无俗士驾，人有上皇风。何处先贤传，惟称庞德公。
弱岁早登龙，今来喜再逢。如何春月柳，犹忆岁寒松。烟火临寒食，笙歌达曙钟。喧喧斗鸡道，行乐羡朋从。
闻就庞公隐，移居近洞湖。兴来林是竹，归卧谷名愚。挂席樵风便，开轩琴月孤。岁寒何用赏，霜落故园芜。
山公能饮酒，居士好弹筝。世外交初得，林中契已并。纳凉风飒至，逃暑日将倾。便就南亭里，馀尊惜解酲。
樵牧南山近，林闾北郭赊。先人留素业，老圃作邻家。不种千株橘，惟资五色瓜。邵平能就我，开径剪蓬麻。
皇皇三十载，书剑两无成。山水寻吴越，风尘厌洛京。扁舟泛湖海，长揖谢公卿。且乐杯中物，谁论世上名。
远游经海峤，返棹归山阿。日夕见乔木，乡关在伐柯。愁随江路尽，喜入郢门多。左右看桑土，依然即匪他。
日暮马行疾，城荒人住稀。听歌知近楚，投馆忽如归。鲁堰田畴广，章陵气色微。明朝拜嘉庆，须著老莱衣。
他乡逢七夕，旅馆益羁愁。不见穿针妇，空怀故国楼。绪风初减热，新月始临秋。谁忍窥河汉，迢迢问斗牛。
星罗牛渚夕，风退鹢舟迟。浦溆尝同宿，烟波忽间之。榜歌空里失，船火望中疑。明发泛潮海，茫茫何处期。
瘴气晓氛氲，南山复水云。鲲飞今始见，鸟堕旧来闻。地接长沙近，江从汨渚分。贾生曾吊屈，予亦痛斯文。
客行愁落日，乡思重相催。况在他山外，天寒夕鸟来。雪深迷郢路，云暗失阳台。可叹悽惶子，高歌谁为媒。
昨夜斗回北，今朝岁起东。我年已强仕，无禄尚忧农。桑野就耕父，荷锄随牧童。田家占气候，共说此年丰。
初九未成旬，重阳即此晨。登高闻古事，载酒访幽人。落帽恣欢饮，授衣同试新。茱萸正可佩，折取寄情亲。
云海泛瓯闽，风潮泊岛滨。何知岁除夜，得见故乡亲。余是乘槎客，君为失路人。平生复能几，一别十馀春。
畴昔通家好，相知无间然。续明催画烛，守岁接长筵。旧曲梅花唱，新正柏酒传。客行随处乐，不见度年年。
闺夕绮窗闭，佳人罢缝衣。理琴开宝匣，就枕卧重帏。夜久灯花落，薰笼香气微。锦衾重自煖，遮莫晓霜飞。
夫婿久离别，青楼空望归。妆成卷帘坐，愁思懒缝衣。燕子家家入，杨花处处飞。空床难独守，谁为报金徽。
一别隔炎凉，君衣忘短长。裁缝无处等，以意忖情量。畏瘦疑伤窄，防寒更厚装。半啼封裹了，知欲寄谁将。
艳色本倾城，分香更有情。髻鬟垂欲解，眉黛拂能轻。舞学平阳态，歌翻子夜声。春风狭斜道，含笑待逢迎。
少小学书剑，秦吴多岁年。归来一登眺，陵谷尚依然。岂意餐霞客，溘随朝露先。因之问闾里，把臂几人全。
四海重然诺，吾尝闻白眉。秦城游侠客，相得半酣时。
日暮田家远，山中勿久淹。归人须早去，稚子望陶潜。
岘首风湍急，云帆若鸟飞。凭轩试一问，张翰欲来归。
碧溪常共赏，朱邸忽迁荣。豫有相思意，闻君琴上声。
异俗非乡俗，新年改故年。蓟门看火树，疑是烛龙然。
绮席铺兰杜，珠盘折芰荷。故园留不住，应是恋弦歌。
花伴成龙竹，池分跃马溪。田园人不见，疑向洞中栖。
北固临京口，夷山近海滨。江风白浪起，愁杀渡头人。
珠弹繁华子，金羁游侠人。酒酣白日暮，走马入红尘。
八月观潮罢，三江越海浔。回瞻魏阙路，空复子牟心。
向夕问舟子，前程复几多。湾头正堪泊，淮里足风波。
客醉眠未起，主人呼解酲。已言鸡黍熟，复道瓮头清。
开国维东井，城池起北辰。咸歌太平日，共乐建寅春。雪尽黄山树，冰开黑水津。草迎金埒马，花伴玉楼人。鸿渐看无数，莺歌听欲频。何当桂枝擢，还及柳条新。
津无蛟龙患，日夕常安流。本欲避骢马，何如同鹢舟。岂伊今日幸，曾是昔年游。莫奏琴中鹤，且随波上鸥。堤缘九里郭，山面百城楼。自顾躬耕者，才非管乐俦。闻君荐草泽，从此泛沧洲。
共理分荆国，招贤愧不材。召南风更阐，丞相阁还开。觏止欣眉睫，沈沦拔草莱。坐登徐孺榻，频接李膺杯。始慰蝉鸣柳，俄看雪间梅。四时年籥尽，千里客程催。日下瞻归翼，沙边厌曝鳃。伫闻宣室召，星象列三台。
蓟门天北畔，铜柱日南端。出守声弥远，投荒法未宽。侧身聊倚望，携手莫同欢。白璧无瑕玷，青松有岁寒。府中丞相阁，江上使君滩。兴尽回舟去，方知行路难。
望秩宣王命，斋心待漏行。青衿列胄子，从事有参卿。五马寻归路，双林指化城。闻钟度门近，照胆玉泉清。皂盖依松憩，缁徒拥锡迎。天宫上兜率，沙界豁迷明。欲就终焉志，恭闻智者名。人随逝水没，波逐覆舟倾。想像若在眼，周流空复情。谢公还欲卧，谁与济苍生。
放溜下松滋，登舟命楫师。讵忘经济日，不惮冱寒时。洗帻岂独古，濯缨良在兹。政成人自理，机息鸟无疑。云物凝孤屿，江山辨四维。晚来风稍急，冬至日行迟。腊响惊云梦，渔歌激楚辞。渚宫何处是，川暝欲安之。
韩公是襄士，日赏城西岑。结搆意不浅，岩潭趣转深。皇华一动咏，荆国几谣吟。旧径兰勿剪，新堤柳欲阴。砌傍馀怪石，沙上有闲禽。自牧豫章郡，空瞻枫树林。因声寄流水，善听在知音。耆旧眇不接，崔徐无处寻。物情多贵远，贤俊岂无今。迟尔长江暮，澄清一洗心。
返耕意未遂，日夕登城隅。谁道山林近，坐为符竹拘。丽谯非改作，轩槛是新图。远水自嶓冢，长云吞具区。愿随江燕贺，羞逐府僚趋。欲识狂歌者，丘园一竖儒。
上德如流水，安仁道若山。闻君秉高节，而得奉清颜。鸿渐升仪羽，牛刀列下班。处腴能不润，居剧体常闲。去诈人无谄，除邪吏息奸。欲知清与洁，明月照澄湾。
苦学三十载，闭门江汉阴。用贤遭圣日，羁旅属秋霖。岂直昏垫苦，亦为权势沈。二毛催白发，百镒罄黄金。泪忆岘山堕，愁怀湘水深。谢公积愤懑，庄舄空谣吟。跃马非吾事，狎鸥宜我心。寄言当路者，去矣北山岑。
别业闻新制，同声和者多。还看碧溪答，不羡绿珠歌。自有阳台女，朝朝拾翠过。绮筵铺锦绣，妆牖闭藤萝。秩满休闲日，春馀景气和。仙凫能作伴，罗袜共凌波。曲岛寻花药，回潭折芰荷。更怜斜日照，红粉艳青娥。
陈平无产业，尼父倦东西。负郭昔云翳，问津今亦迷。未能忘魏阙，空此滞秦稽。两见夏云起，再闻春鸟啼。怀仙梅福市，访旧若耶溪。圣主贤为宝，君何隐遁栖。
述职抚荆衡，分符袭宠荣。往来看拥传，前后赖专城。勿剪棠犹在，波澄水更清。重推江汉理，旋改豫章行。召父多遗爱，羊公有令名。衣冠列祖道，耆旧拥前旌。岘首晨风送，江陵夜火迎。无才惭孺子，千里愧同声。
念尔习诗礼，未曾违户庭。平生早偏露，万里更飘零。坐弃三牲养，行观八阵形。饰装辞故里，谋策赴边庭。壮志吞鸿鹄，遥心伴鹡鸰。所从文且武，不战自应宁。
岘山江岸曲，郢水郭门前。自古登临处，非今独黯然。亭楼明落照，井邑秀通川。涧竹生幽兴，林风入管弦。再飞鹏激水，一举鹤冲天。伫立三荆使，看君驷马旋。
洞庭去远近，枫叶早惊秋。岘首羊公爱，长沙贾谊愁。土毛无缟纻，乡味有槎头。已抱沈痼疾，更贻魑魅忧。数年同笔砚，兹夕间衾裯。意气今何在，相思望斗牛。
岘山南郭外，送别每登临。沙岸江村近，松门山寺深。一言予有赠，三峡尔将寻。祖席宜城酒，征途云梦林。蹉跎游子意，眷恋故人心。去矣勿淹滞，巴东猿夜吟。
自君理畿甸，予亦经江淮。万里书信断，数年云雨乖。归来休浣日，始得赏心谐。朱绂恩虽重，沧州趣每怀。树低新舞阁，山对旧书斋。何以发秋兴，阴虫鸣夜阶。
甲第金张馆，门庭车骑多。家封汉阳郡，文会楚材过。曲岛浮觞酌，前山入咏歌。妓堂花映发，书阁柳逶迤。玉指调筝柱，金泥饰舞罗。宁知书剑者，岁月独蹉跎。
画堂观妙妓，长夜正留宾。烛吐莲花艳，妆成桃李春。髻鬟低舞席，衫袖掩歌唇。汗湿偏宜粉，罗轻讵著身。调移筝柱促，欢会酒杯频。倘使曹王见，应嫌洛浦神。
宇宙谁开辟，江山此郁盘。登临今古用，风俗岁时观。地理荆州分，天涯楚塞宽。百城今刺史，华省旧郎官。共美重阳节，俱怀落帽欢。酒邀彭泽载，琴辍武城弹。献寿先浮菊，寻幽或藉兰。烟虹铺藻翰，松竹挂衣冠。叔子神如在，山公兴未阑。传闻骑马醉，还向习池看。
阁道乘空出，披轩远目开。逶迤见江势，客至屡缘回。兹郡何填委，遥山复几哉。苍苍皆草木，处处尽楼台。骤雨一阳散，行舟四海来。鸟归馀兴远，周览更裴回。
半空跻宝塔，晴望尽京华。竹绕渭川遍，山连上苑斜。四门开帝宅，阡陌俯人家。累劫从初地，为童忆聚沙。一窥功德见，弥益道心加。坐觉诸天近，空香送落花。
百里行春返，清流逸兴多。鹢舟随雁泊，江火共星罗。已救田家旱，仍医俗化讹。文章推后辈，风雅激颓波。高岸迷陵谷，新声满棹歌。犹怜不才子，白首未登科。
石壁开金像，香山倚铁围。下生弥勒见，回向一心归。竹柏禅庭古，楼台世界稀。夕岚增气色，馀照发光辉。讲席邀谈柄，泉堂施浴衣。愿承功德水，从此濯尘机。
郎官旧华省，天子命分忧。襄土岁频旱，随车雨再流。云阴自南楚，河润及东周。廨宇宜新霁，田家贺有秋。竹间残照入，池上夕阳浮。寄谢东阳守，何如八咏楼。
晚憩支公室，故人逢右军。轩窗避炎暑，翰墨动新文。竹蔽檐前日，雨随阶下云。周游清荫遍，吟卧夕阳曛。江静棹歌歇，溪深樵语闻。归途未忍去，携手恋清芬。
卜筑因自然，檀溪不更穿。园庐二友接，水竹数家连。直与南山对，非关选地偏。草堂时偃曝，兰枻日周旋。外事情都远，中流性所便。闲垂太公钓，兴发子猷船。余亦幽栖者，经过窃慕焉。梅花残腊月，柳色半春天。鸟泊随阳雁，鱼藏缩项鳊。停杯问山简，何似习池边。
郡守虚陈榻，林间召楚材。山川祈雨毕，云物喜晴开。抗礼尊缝掖，临流揖渡杯。徒攀朱仲李，谁荐和羹梅。翰墨缘情制，高深以意裁。沧洲趣不远，何必问蓬莱。
摇艇候明发，花源弄晚春。在山怀绮季，临汉忆荀陈。上巳期三月，浮杯兴十旬。坐歌空有待，行乐恨无邻。日晚兰亭北，烟开曲水滨。浴蚕逢姹女，采艾值幽人。石壁堪题序，沙场好解绅。群公望不至，虚掷此芳晨。
八解禅林秀，三明给苑才。地偏香界远，心净水亭开。傍险山查立，寻幽石径回。瑞花长自下，灵药岂须栽。碧网交红树，清泉尽绿苔。戏鱼闻法聚，闲鸟诵经来。弃象玄应悟，忘言理必该。静中何所得，吟咏也徒哉。
异县非吾土，连山尽绿篁。平田出郭少，盘坂入云长。万壑归于汉，千峰划彼苍。猿声乱楚峡，人语带巴乡。石上攒椒树，藤间缀蜜房。雪馀春未煖，岚解昼初阳。征马疲登顿，归帆爱渺茫。坐欣沿溜下，信宿见维桑。
西塞沿江岛，南陵问驿楼。湖平津济阔，风止客帆收。去去怀前浦，茫茫泛夕流。石逢罗刹碍，山泊敬亭幽。火识梅根冶，烟迷杨叶洲。离家复水宿，相伴赖沙鸥。
异县天隅僻，孤帆海畔过。往来乡信断，留滞客情多。腊月闻雷震，东风感岁和。蛰虫惊户穴，巢鹊眄庭柯。徒对芳尊酒，其如伏枕何。归屿理舟楫，江海正无波。
一师凭庙略，分阃佐元戎。势亚彤弓宠，时推金印雄。关山横代北，旌节壮河东。日转前茅影，春生细柳风。饮冰君命速，挥涕饯筵空。伫听阴山静，谁争万里功。
昔时闻远路，谓是等闲行。及到求人地，始知为客情。事将公道背，尘绕马蹄生。傥使长如此，便堪休去程。
少年多武力，勇气冠幽州。何以纵心赏，马啼春草头。迟迟平原上，狐兔奔林丘。猛虎忽前逝，俊鹰连下韝。俯身逐南北，轻捷固难俦。所发无不中，失之如我雠。岂唯务驰骋，猗尔暴田畴。残杀非不痛，古来良有由。
我饮不在醉，我欢长寂然。酌溪四五盏，听弹两三弦。鍊性静栖白，洗情深寄玄。号怒路傍子，贪败不贪全。
岂独科斗死，所嗟文字捐。蒿蔓转骄弄，菱荇减婵娟。未遂摆鳞志，空思吹浪旋。何当再霖雨，洗濯生华鲜。
灯尽语不尽，主人庭砌幽。柳枝星影曙，兰叶露华浮。块岭笑群岫，片池轻众流。更闻清净子，逸唱颇难俦。
隐咏不誇俗，问禅徒净居。翻将白云字，寄向青莲书。拟古投松坐，就明开纸疏。昭昭南山景，独与心相如。
访旧无一人，独归清雒春。花闻哭声死，水见别容新。乱后故乡宅，多为行路尘。因悲楚左右，谤玉不知珉。
莫以手中琼，言邀世上名。莫以山中迹，久向人间行。松柏有霜操，风泉无俗声。应怜枯朽质，惊此别离情。
归情似泛空，飘荡楚波中。羽扇扫轻汗，布帆筛细风。江花折菡萏，岸影泊梧桐。元舅唱离别，贱生愁不穷。
秦云攀窈窕，楚桂搴芳馨。五色岂徒尔，万枝皆有灵。仙谣天上贵，林咏雪中青。持此一为赠，送君翔杳冥。
十年白云士，一卷紫芝书。来结崆峒侣，还期缥缈居。霞冠遗彩翠，月帔上空虚。寄谢泉根水，清泠闲有馀。
诗句临离袂，酒花薰别颜。水程千里外，岸泊几宵间。风叶乱辞木，雪猿清叫山。南中多古事，咏遍始应还。
仙界一日内，人间千载穷。双棋未遍局，万物皆为空。樵客返归路，斧柯烂从风。唯馀石桥在，犹自凌丹虹。
千峰映碧湘，真隐此中藏。饼不煮石吃，眉应似发长。风榸支酒瓮，鹤虱落琴床。虽敩忘机者，斯人尚未忘。
有鸟东西来，哀鸣过我前。愿飞浮云外，饮啄见青天。
三年此村落，春色入心悲。料得一孀妇，经时独泪垂。
扬帆过彭泽，舟人讶叹息。不见种柳人，霜风空寂历。
师住青山寺，清华常绕身。虽然到城郭，衣上不栖尘。
青山临黄河，下有长安道。世上名利人，相逢不知老。
朝见一片云，暮成千里雨。凄清湿高枝，散漫沾荒土。
曹刘不免死，谁敢负年华。文士莫辞酒，诗人命属花。退之如放逐，李白自矜誇。万古忽将似，一朝同叹嗟。何言天道正，独使地形斜。南士愁多病，北人悲去家。梅芳已流管，柳色未藏鸦。相劝罢吟雪，相从愁饮霞。醒时不可过，愁海浩无涯。
眼在枝上春，落地成埃尘。不是风流者，谁为攀折人。宁辞波浪阔，莫道往来频。拾紫岂宜晚，掇芳须及晨。劳收贾生泪，强起屈平身。花下本无俗，酒中别有神。游蜂不饮故，戏蝶亦争新。万物尽如此，过时非所珍。
才饱身自贵，巷荒门岂贫。韦生堪继相，孟子愿依邻。夜思琴语切，昼情茶味新。霜枝留过鹊，风竹扫蒙尘。郢唱一声发，吴花千片春。对君何所得，归去觉情真。
自从蓟师反，中国事纷纷。儒道一失所，贤人多在军。鸟巢忧迸射，鹿耳骇惊闻。剑折唯恐匣，弓贪不让勋。方知省事将，动必谢前群。鹳阵常先罢，鱼符最晚分。步闲洺水曲，笑激太行云。诗叟未相识，竹儿争见君。殷勤越谈说，记尽古风文。
洞庭非人境，道路行虚空。二客月中下，一帆天外风。鱼龙波五色，金碧树千丛。闪怪如可惧，在诚无不通。扣奇知浩淼，采异访穹崇。物表即高韵，人间访仙公。宣城文雅地，谢守声闻融。證玉易为力，辨珉谁不同。从兹阮籍泪，且免泣途穷。
长安别离道，宛在东南隅。寒草根未死，愁人心已枯。促促水上景，遥遥天际途。生随昏晓中，皆被日月驱。北骑达山岳，南帆指江湖。高踪一超越，千里在须臾。
深锁银泉甃，高叶架云空。不与凡木并，自将仙盖同。影疏千点月，声细万条风。迸子邻沟外，飘香客位中。花杯承此饮，椿岁小无穷。
涉水更登陆，所向皆清真。寒草不藏径，灵峰知有人。悠哉鍊金客，独与烟霞亲。曾是欲轻举，谁言空隐沦。远心寄白月，华发回青春。对此钦胜事，胡为劳我身。
王家事已奇，孟氏庆无涯。献子还生子，羲之又有之。凤兮且莫叹，鲤也会闻诗。小小豫章甲，纤纤玉树姿。人来唯仰乳，母抱未知慈。我欲拣其养，放麛者是谁。
将使言堪复，常闻行欲先。比圭斯不玷，修己直如弦。跬步非全进，吹嘘禀自然。当令夫子察，无宿仲由贤。正遇兴邦际，因怀入署年。坐知清监下，相顾有人焉。
往岁来求请，新年受法归。众香随贝叶，一雨润禅衣。素舸轻翻浪，征帆背落晖。遥知到本国，相见道流稀。
业广因功苦，拳拳志士心。九流难酌挹，四海易消沉。对景嗟移晷，窥园讵改阴。三冬劳聚学，驷景重兼金。刺股情方励，偷光思益深。再中如可冀，终嗣绝编音。
玉烛将成岁，封人亦自歌。八方沾圣泽，异亩发嘉禾。共秀芳何远，连茎瑞且多。颖低甘露滴，影乱惠风过。表稔由神化，为祥识气和。因知兴嗣岁，王道旧无颇。
晓月千重树，春烟十里溪。过来还过去，此路不知迷。
树顶烟微绿，山根菊暗香。何人独鞭马，落日上嘉祥。
风兰舞幽香，雨叶堕寒滴。美人来不来，前山看向夕。
可惜春时节，依前独自游。无端两行泪，长只对花流。
谁家少年儿，心中暗自欺。不道终不可，可即恐郎知。
良哉吕尚父，深隐始归周。钓石千年在，春风一水流。松根盘藓石，花影卧沙鸥。谁更怀韬术，追思古渡头。
倚杖残秋里，吟中四顾频。西风天际雁，落日渡头人。草色衰平野，山阴敛暮尘。却寻苔径去，明月照村邻。
南游何感思，更甚叶缤纷。一夜耒江雨，百年工部文。青山当日见，白酒至今闻。惟有为诗者，经过时吊君。
溪山尽日行，方听远钟声。入院逢僧定，登楼见月生。露垂群木润，泉落一岩清。此景关吾事，通宵寐不成。
先生双鬓华，深谷卧云霞。不伐有巢树，多移无主花。石泉春酿酒，松火夜煎茶。因问山中事，如君有几家。
春至衡阳雁，思归塞路长。汀洲齐奋翼，霄汉共成行。雪尽翻风暖，寒收度月凉。直应到秋日，依旧返潇湘。
春江多去情，相去枕长汀。数雁别湓浦，片帆离洞庭。雨馀沙草绿，云散岸峰青。谁共观明月，渔歌夜好听。
古今传此岭，高下势峥嵘。安得青山路，化为平地行。苍苔留虎迹，碧树障溪声。欲过一回首，踟蹰无限情。
瓯闽在天末，此去整行衣。久客逢春尽，思家冒暑归。海云添晚景，山瘴灭晴晖。相忆吟偏苦，不堪书信稀。
深山宜避暑，门户映岚光。夏木荫溪路，昼云埋石床。心源澄道静，衣葛蘸泉凉。算得红尘里，谁知此兴长。
渡口树冥冥，南山渐隐青。渔舟归旧浦，鸥鸟宿前汀。静榻悬灯坐，闲门对浪扃。相思频到此，几番醉还醒。
蹉跎春又晚，天末信来迟。长忆分携日，正当摇落时。独游饶旅恨，多事失归期。君看前溪树，山禽巢几枝。
负琴兼杖藜，特地过岩西。已见竹轩闭，又闻山鸟啼。长松寒倚谷，细草暗连溪。久立无人事，烟霞归路迷。
世路争名利，深山独结茅。安情自得所，非道岂相交。百尺松当户，千年鹤在巢。知君于此景，未欲等闲抛。
闻罢城中讲，来安顶上禅。夜灯明石室，清磬出岩泉。欲访惭多事，相思恨隔年。终期息尘虑，接话虎溪边。
闲来南渡口，迤逦看江枫。一路波涛畔，数家芦苇中。远汀排晚树，深浦漾寒鸿。吟罢慵回首，此情谁与同。
谷口何时住，烟霞一径深。水声离远洞，山色出疏林。雪彩从沾鬓，年光不计心。自言人少到，犹喜我来寻。
僧话磻溪叟，平生重赤松。夜堂悲蟋蟀，秋水老芙蓉。吟坐倦垂钓，闲行多倚筇。闻名来已久，未得一相逢。
掩关苔满地，终日坐腾腾。暑气冷衣葛，暮云催烛灯。寂寥知得趣，疏懒似无能。还忆旧游否，何年别杜陵。
曾于尘里望，此景在烟霄。岩静水声近，山深暑气遥。杖藜青石路，煮茗白云樵。寄语为郎者，谁能访寂寥。
拥锡南游去，名香几处焚。别来无远信，多恐在深云。好月曾同步，幽香省共闻。相思不相见，林下叶纷纷。
久与乡关阻，风尘损旧衣。水思和月泛，山忆共僧归。林想添邻舍，溪应改钓矶。弟兄无苦事，不用别庭闱。
新秋初雨后，独立对遥山。去鸟望中没，好云吟里还。长年惭道薄，明代取身闲。从有西征思，园林懒闭关。
旧山临海色，归路到天涯。此别各多事，重逢是几时。江行晴望远，岭宿夜吟迟。珍重南方客，清风失所思。
偶爱春山在，因循值暑时。风尘非所愿，泉石本相宜。坐久松阴转，吟馀蝉韵移。自惭疏野甚，多失故人期。
深居少往还，卷箔早秋间。雨洒吟蝉树，云藏啸狖山。炎蒸如便退，衣葛亦堪闲。静坐得无事，酒卮聊畅颜。
孑然南越去，替尔畏前程。见说路岐崄，不通车马行。瘴烟迷海色，岭树带猿声。独向山家宿，多应乡思生。
咫尺东溪路，年来偶访迟。泉声迷夜雨，花片落空枝。石径逢僧出，山床见鹤移。贫斋有琴酒，曾许月圆期。
秋风楚江上，送子话游遨。远水宿何处，孤舟春夜涛。浦云沈雁影，山月照猿嗥。莫为饥寒苦，便成名利劳。
浮世况多事，飘流每叹君。路岐何处去，消息几时闻。吟里落秋叶，望中生暮云。孤怀谁慰我，夕鸟自成群。
别业五湖上，春残去路赊。还寻旧山水，重到故人家。门径掩芳草，园林落异花。君知钓矶在，犹喜有生涯。
高楼临古岸，野步晚来登。江水因寒落，山云为雪凝。远村虽入望，危槛不堪凭。亲老未归去，乡愁徒自兴。
窈窕神仙阁，参差云汉间。九重中叶启，七日早春还。太液天为水，蓬莱雪作山。今朝上林树，无处不堪攀。
星桥他日创，仙榜此时开。马向铺钱埒，箫闻弄玉台。人同卫叔美，客似长卿才。借问游天汉，谁能取石回。
御辇出明光，乘流泛羽觞。珠胎随月减，玉漏与年长。寒尽梅犹白，风迟柳未黄。日斜旌骑转，休气满林塘。
紫庭金凤阙，丹禁玉鸡川。似立蓬瀛上，疑游昆阆前。鸟将歌合转，花共锦争鲜。湛露飞尧酒，熏风入舜弦。水光摇落日，树色带晴烟。向夕回雕辇，佳气满岩泉。
本净本不觉，由斯妄念起。知真妄即空，知空妄即止。止处名有终，迷时号无始。因缘如幻梦，何终复何始？此是众生源，穷之出生死。
出嫁辞乡国，由来此别难。圣恩愁远道，行路泣相看。沙塞容颜尽，边隅粉黛残。妾心何所断，他日望长安。
行人方倦役，到此似还乡。流水来关外，青山近洛阳。溪云归洞鹤，松月半轩霜。坐恐晨钟动，天涯道路长。
矻矻被吟牵，因师贾浪仙。江山风月处，一十二三年。雅颂在于此，浮华致那边。犹惭功未至，谩道近千篇。
到来江上久，谁念旅游心。故国无秋信，邻家有夜砧。坐遥翻不睡，愁极却成吟。即恐髭连鬓，还为白所侵。
无才加性拙，道理合藏踪。是处非深远，其山已万重。经时邻境战，独夜隔云舂。昨日泉中见，常鱼亦化龙。
天高紫阁侵，隐者信沈沈。道长年兼长，云深草复深。如非禅客见，即是猎人寻。北笑长安道，埃尘古到今。
钟陵城外住，喻似玉沈泥。道直贫嫌杀，神清语亦低。雪深加酒债，春尽减诗题。记得曾邀宿，山茶独自携。
一生吟兴僻，方见业精微。事若终难得，乡应不易归。乱收西日叶，双掩北风扉。合国诸卿相，皆曾着布衣。
布褐东南隐，相传继谢敷。高谭夫子道，静看海山图。事免伤心否，棋逢敌手无。关中花数内，独不见菖蒲。
剑佩已深扃，茅为岳面亭。诗犹少绮美，画肯爱丹青。换笔修僧史，焚香阅道经。相邀来未得，但想鹤仪形。
舟行复陆行，始得到咸京。准拟何人口，吹嘘六义名。乱山遥减翠，丛菊早含英。衣锦还乡日，他时有此荣。
力进凭诗业，心焦阙问安。远行无处易，孤立本来难。楚月船中没，秦星马上残。明年有公道，更以命推看。
格外缀清诗，诗名独得知。闲居公道日，醉卧牡丹时。海鸟和涛望，山僧带雪期。仍闻称处士，圣主肯相违。
无愁无累者，偶向市朝游。此后乘孤艇，依前入乱流。高眠歌圣日，下钓坐清秋。道不离方寸，而能混俗求。
万里去非忙，惟携贮药囊。山家消夜景，酒肆过年光。立鹤洲侵浪，喧蛬壁近床。谁人临上路，乞得变髭方。
久食主人鱼，春来复旧居。远无千里浪，轻有半船书。过片晴云淡，消残暮雪虚。岳阳多异境，搜思勿令疏。
长安冬欲尽，又送一遗贤。醉后情浑可，言休理不然。射衣秦岭雪，摇月汉江船。亦过春兼夏，回期信有蝉。
长安人扰扰，独自有闲心。海上山中去，风前月下吟。引猿秋果熟，藏鹤晓云深。易姓更名数，难教弟子寻。
多才与命违，末路忆柴扉。白发何人问，青山一剑归。晴烟独鸟没，野渡乱花飞。寂寞长亭外，依然空落晖。
越艳谁家女，朝游江岸傍。青春犹未嫁，红粉旧来娼。锦袖盛朱橘，银钩摘紫房。见人羞不语，回艇入溪藏。
名出燉煌郡，身游日月宫。柳烟轻古塞，边草靡春风。鼓舞千年圣，车书万里同。褐衣特献疏，不战四夷空。
惊年嗟未极，别绪复相依。雁随春北度，人共水东归。夜月临轩尽，残灯入晓微。哀怨一罢曲，幽桂徒芳菲。
零落嗟残命，萧条托胜因。方烧三界火，遽洗六情尘。隔岭天花发，凌空月殿新。谁令乡国梦，终此学分身。
夫子高世迹，时人不可攀。今予亦云幸，谬得承温颜。良策资入幕，遂行从近关。青春灞亭别，此去何时还。
他日初投杼，勤王在饮冰。有辞期不罚，积毁竟相仍。谪宦今何在，衔冤犹未胜。天涯分越徼，驿骑速毗陵。肠断腹非苦，书传写岂能。泪添江水远，心剧海云蒸。明月珠难识，甘泉赋可称。但将忠报主，何惧点青蝇。
分手怨河梁，南征历汉阳。江山追宋玉，云雨梦襄王。醉里宜城近，歌中郢路长。更寻栖枳处，犹是念仇香。
致政惭轻举，为樵亦易穷。文章还古道，礼数逐秋风。独鹤千松下，万航一水中。最怜当路草，衰败与人同。
久绝白云信，愁心如水长。蛩鸣万户月，鸦步一溪霜。不识红尘险，安知皓首狂。捣衣中夜望，今古事寻常。
应节偏干吕，亭亭在紫氛。缀空初布影，捧日已成文。结盖祥光迥，为楼翠色分。还同起封上，更似出横汾。作瑞来藩国，呈形表圣君。裴回如有托，谁道比闲云。
强吴矜霸略，讲武在深宫。尽出娇娥辈，先观上将风。挥戈罗袖卷，擐甲汗装红。轻笑分旗下，含羞入队中。鼓停行未整，刑举令方崇。自可威邻国，何劳骋战功。
此境极岧峣，登临近斗杓。天元诸圣会，地势万峰朝。西揖昆丘峻，东连蓬海遥。泉甘生玉顶，坛稳压金腰。泰华三峰立，黄河一带漂。五更观海日，半夜听箫韶。落月低龙岭，寒烟锁虹桥。雪鸡声喔喔，风竹韵萧萧。云屋香烟起，芝灯瑞彩销。麻笼腾秀气，药匮显灵苗。丹井犹清浅，神钟又寂寥。八冈齐岌岌，双鹤对飘飘。瀑水银垂线，霞城绮建标。池清深见底，柏耸翠凌霄。道馆新居壮，真公旧事辽。几瞻青嶂上，时有白云飘。石室虚难问，台松老不凋。岩花铺锦绣，溪溜漱琼瑶。洞壑非尘趣，林峦隔世嚣。轩皇开彩仗，王母阒鸾轺。旦暮阴阳变，炎凉节候调。暝猿啼复歇，晴霭合还消。歌咏聊能纪，工夫岂易描。妙龄希却桂，晚岁乐颜瓢。有志追伊霍，无才佐舜尧。披图常景仰，酒翰益倾翘。声色情俱泯，希夷兴已超。何当归卜隐，高蹈访松乔。
清晨孤亭里，极目对前岑。远与天水合，长霞生夕林。苍然平楚意，杳霭半秋阴。落日川上尽，关城云外深。方予事岩壑，及此欲抽簪。诗就蓬山道，还兹契宿心。
整驾俟明发，逶迤历险途。天形逼峰尽，地势入溪无。树绕圆潭密，云横叠障孤。谁怜后时者，六月未南图。
求获真乘妙，言归倍有情。玄关心地得，乡思日边生。作梵慈云布，浮杯涨海清。看看达彼岸，长老散华迎。
散发长林下，松风入太清。空山容暮色，落叶起秋声。世险江天窄，云深草木平。从兹归故土，勿作失群鸣。
物力孤穷甚，无由蔽草庐。抱疴明盛世，丐食兵荒馀。马革藏身拙，鸱夷报主疏。勉哉吾二子，太岁易消除。
春海镜长天，青郊丽上年。林光虚霁晓，山翠薄晴烟。气暖禽声变，风恬草色鲜。散襟披石磴，韶景自深怜。
谁言行旅日，况复桃花时。水即沧溟远，星从天汉垂。川光独鸟暮，林色落英迟。岂是王程急，偏多游子悲。
烟磴披青霭，风筵藉紫苔。花香凌桂醑，竹影落藤杯。鸣籁将歌远，飞枝拂舞开。未愁留兴晚，明月度云来。
句践江头月，客星台畔松。为郎久不见，出守暂相逢。鸟泊牵滩索，花空押号钟。远人思化切，休上武夷峰。
发枯穷律韵，字字合埙篪。日月所到处，姓名无不知。莺啼谢守垒，苔老谪仙碑。诗道丧来久，东归为吊之。
投迹依槐馆，荒亭草合时。雪深鸢啸急，薪湿鼎吟迟。默坐同谁话，非僧不我知。匡庐瀑布畔，何日副心期。
宪厅名最重，假日许从容。床满诸司印，庭高五粒松。井寻芸吏汲，茶拆岳僧封。鸟度帘旌暮，犹吟隔苑钟。
名随春色远，湖外已先知。花尽方辞醉，莺残是放时。天寒千尺岳，颔白半联诗。笋蕨犹堪采，荣归及养期。
东南犹阻寇，梨岭更谁登。作宰应无俸，归船必有僧。滩平眠獭石，烧断饮猿藤。岁尽校殊最，方当见异能。
门掩清曹晚，静将乌府邻。花开封印早，雪下典衣频。怪木风吹阁，废巢时落薪。每怜吾道苦，长说向同人。
朱坡坡上望，不似在秦京。渐觉溪山秀，更高鱼鸟情。夜吟禅子室，晓爨猎人铛。恃此偷佳赏，九衢蜩未鸣。
沧溟西畔望，一望一心摧。地即同正朔，天教阻往来。波翻夜作电，鲸吼昼为雷。门外人蔘径，到时花几开。
无端游绝塞，归鬓已苍然。戎羯围中过，风沙马上眠。草衰频过烧，耳冷不闻蝉。从此甘贫坐，休言更到边。
东风时不遇，果见致君难。海岳影犹动，鹍鹏势未安。星沈关锁冷，鸡唱驿灯残。谁似二宾客，门闲嵩洛寒。
轧轧推危辙，听鸡独早行。风吹宿霭散，月照华山明。白首东西客，黄河昼夜清。相逢皆有事，唯我是闲情。
云深游太白，莫惜遍探奇。顶上多灵迹，尘中少客知。悬崖倚冻瀑，飞狖过孤枝。出定更何事，相逢必有诗。
神迁不火葬，新塔露疏柽。是物皆磨灭，唯师出死生。虚堂散钓叟，怪木哭山精。林下路长在，无因更此行。
诏下搜岩野，高人入竹林。长因抗疏日，便作去官心。清俸供僧尽，沧洲寄迹深。东门有归路，徒自弃华簪。
带号乞兵急，英雄陷贼围。江山犹未静，鱼鸟欲何归。城露桑榆尽，时平老幼稀。书从战后得，读彻血盈衣。
皇都初度腊，凤辇出深宫。高凭楼台上，遥瞻灞浐中。仗凝霜彩白，袍映日华红。柳眼方开冻，莺声渐转风。御沟穿断霭，骊岫照斜空。时见宸游兴，因观稼穑功。
古木重门掩，幽深秖欠溪。此中真吏隐，何必更岩栖。名姓镌幢记，经书逐库题。字随飞蠹缺，阶与落星齐。伴直僧谈静，侵霜蛩韵低。粘尘贺草没，剥粉薛禽迷。衰藓墙千堵，微阳菊半畦。鼓残鸦去北，漏在月沈西。每忆终南雪，几登云阁梯。时因搜句次，那惜一招携。
霪霖翳日月，穷巷变沟坑。骤洒纤枝折，奔倾坏堵平。蒙簦来客绝，跃甃噪蛙狞。败屐阴苔积，摧檐湿菌生。斜飞穿裂瓦，迸落打空铛。叶底迟归蝶，林中滞出莺。润侵书缝黑，冷浸鬓丝明。牖暗参差影，阶寒断续声。尺薪功比桂，寸粒价高琼。遥想管弦里，无因识此情。
总章陈昔典，衢室礼惟神。宏规则天地，神用叶陶钧。负扆三春旦，充庭万宇宾。顾己诚虚薄，空惭驭兆人。
菲躬承睿顾，薄德忝坤仪。乾乾遵后命，翼翼奉先规。抚俗勤虽切，还淳化尚亏。未能弘至道，何以契明祇。
九春开上节，千门敞夜扉。兰灯吐新燄，桂魄朗圆辉。送酒惟须满，流杯不用稀。务使霞浆兴，方乘汎洛归。
山窗游玉女，涧户对琼峰。岩顶翔双凤，潭心倒九龙。酒中浮竹叶，杯上写芙蓉。故验家山赏，惟有风入松。
高人叶高志，山服往山家。迢迢间风月，去去隔烟霞。碧岫窥玄洞，玉灶鍊丹砂。今日星津上，延首望灵槎。
依依柳色变，处处春风起。借问向盐池，何如游浐水？
巍巍睿业广，赫赫圣基隆。菲德承先顾，祯符萃眇躬。铭开武岩侧，图荐洛川中。微诚讵幽感，景命忽昭融。有怀惭紫极，无以谢玄穹。
陪銮游禁苑，侍赏出兰闱。云偃攒峰盖，霞低插浪旂。日宫疏涧户，月殿启岩扉。金轮转金地，香阁曳香衣。铎吟轻吹发，幡摇薄雾霏。昔遇焚芝火，山红连野飞。花台无半影，莲塔有全辉。实赖能仁力，攸资善世威。慈缘兴福绪，于此罄归依。风枝不可静，泣血竟何追。
法席开广方，缁徒满胜筵。圣众随云集，天华照日鲜。座分千叶华，香引六铢烟。钟声闻有顶，梵响韵无边。一音宣妙义，七处重弘宣。唯心明八会，涤虑体三禅。既悟无生灭，常欣佛现前。
此别难重陈，花飞复恋人。来时梅覆雪，去日柳含春。物候催行客，归途淑气新。剡川今已远，魂梦暗相亲。
登临开胜托，眺瞩尽良游。岩崿萦纡上，澄潭屈曲流。泛兰清兴洽，折桂野文遒。别后相思处，崎岖碧涧幽。
彼木生何代，为槎复几年。欲乘银汉曲，先泛玉池边。拥溜根横岸，沈波影倒悬。无劳问蜀客，此处即高天。
年光开碧沼，云色敛青溪。冻解鱼方戏，风暄鸟欲啼。岩泉飞野鹤，石镜舞山鸡。柳发龙鳞出，松新麈尾齐。九韶从此验，三月定应迷。
岩居多水石，野宅满风烟。本谓开三径，俄欣降九天。穿林移步辇，拂岸转行旃。凤竹初垂箨，龟河未吐莲。愿持山作寿，恒用劫为年。
凤架临香地，龙舆上翠微。星宫含雨气，月殿抱春辉。碧涧长虹下，雕梁早燕归。云疑浮宝盖，石似拂天衣。露草侵阶长，风花绕席飞。日斜宸赏洽，清吹入重闱。
妙域三时殿，香岩七宝宫。金绳先界道，玉柄即谈空。喻筏知何极，传灯竟不穷。弥天高义远，初地胜因通。理诣归一处，心行不二中。有无双惑遣，真俗两缘同。摘叶疑焚翠，投花若散红。网珠遥映日，檐铎近吟风。定沼寒光素，禅枝暝色葱。愿随方便力，长冀释尘笼。
銮舆上碧天，翠帟拖晴烟。绝崿纡仙径，层岩敞御筵。云披丹凤阙，日下黑龙川。更睹南熏奏，流声入管弦。
令节重遨游，分镳应綵毬。骖驔回上苑，蹀躞绕通沟。影就红尘没，光随赭汗流。赏阑清景暮，歌舞乐时休。
玉府凌三曜，金坛驻六龙。綵旒悬倒景，羽盖偃乔松。玄圃灵芝秀，华池瑞液浓。谬因沾舜渥，长愿奉尧封。
紫汉秦楼敞，黄山鲁馆开。簪裾分上席，歌舞列平台。马既如龙至，人疑学凤来。幸兹联棣萼，何以接邹枚。
广化三边静，通烟四海安。还将膝下爱，特副域中欢。圣念飞玄藻，仙仪下白兰。日斜征盖没，归骑动鸣鸾。
绿叶迎春绿，寒枝历岁寒。愿持柏叶寿，长奉万年欢。
环潭澄晓色，叠嶂照秋影。幽致欣所逢，纷虑自兹屏。
秦王登碣石，周后袭昆崙。何必在遐远，方称万宇尊。我皇顺时豫，星驾动轩辕。雄戟交驰道，清笳度国门。回舆长乐观，校猎上林园。行漏移三象，连营总八屯。旌摇鹦鹉谷，骑转凤皇原。绝壁苍苔古，灵泉碧溜温。参差开水殿，䆗窱敞岩轩。丰邑模犹在，骊宫迹尚存。烟松衔翠幄，雪径绕花源。侍从推玄草，文章召虎贲。深仁浃夷夏，洪造溢乾坤。谬忝王枚列，多惭雨露恩。
三光回斗极，万骑肃钩陈。地若游汾水，畋疑历渭滨。圆塘冰写镜，遥树露成春。弦奏鱼听曲，机忘鸟狎人。筑岩思感梦，磻石想垂纶。落景摇红壁，层阴结翠筠。素风纷可尚，玄泽蔼无垠。薄暮清笳动，天文焕紫宸。
鼎铉辞台座，麾幢领益州。曲池连月晓，横角满城秋。有美皇华使，曾同白社游。今年重相见，偏觉艳歌愁。
九折朱轮动，三巴白露生。蕙兰秋意晚，关塞别魂惊。宝瑟连宵怨，金罍尽醉倾。旄头星未落，分手辘轳鸣。
沱江水绿波，喧鸟去乔柯。南浦别离处，东风兰杜多。长亭春婉娩，层汉路蹉跎。会有归朝日，班超奈老何。
坐爱圆景满，况兹秋夜长。寒光生露草，夕韵出风篁。地远惊金奏，天高失雁行。如何北楼望，不得共池塘。
乡路日兹始，征轩行复留。张骞随汉节，王浚守刀州。泽国烟花度，铜梁雾雨愁。别离无可奈，万恨锦江流。
千里雪山开，沱江春水来。驻帆云缥缈，吹管鹤裴回。身外流年驶，尊前落景催。不应归棹远，明月在高台。
六岁蜀城守，千茎蓬鬓丝。忧心不自遣，骨肉又伤离。楚峡饶云雨，巴江足梦思。殷勤孔北海，时节易流移。
萧条寒日晏，悽惨别魂惊。宝瑟无声怨，金囊故赠轻。赤墀方载笔，油幕尚言兵。暮宿青泥驿，烦君泪满缨。
柏台年未老，蓬鬓忽苍苍。无事裨明主，何心弄宪章。雀声愁霰雪，鸿思恨关梁。会脱簪缨去，故山瑶草芳。
归舟不计程，江月屡亏盈。霭霭沧波路，悠悠离别情。蒹葭连水国，鼙鼓近梁城。却忆沿江叟，汀洲春草生。
剡岭穷边海，君游别岭西。暮云秋水阔，寒雨夜猿啼。地僻秦人少，山多越路迷。萧萧驱匹马，何处是兰溪。
秋室浩烟雾，风柳怨寒蜩。机杼夜声切，蕙兰芳意消。美人湘水曲，桂楫洞庭遥。常恐时光谢，蹉跎红艳凋。
汉水清且广，江波渺复深。叶舟烟雨夜，之子别离心。汀草结春怨，山云连暝阴。年年南北泪，今古共沾襟。
昏旦倦兴寝，端忧力尚微。廉颇不觉老，蘧瑗始知非。授钺虚三顾，持衡旷万机。空馀蝴蝶梦，迢遰故山归。
玉轮初满空，迥出锦城东。相向秦楼镜，分飞碣石鸿。桂香随窈窕，珠缀隔玲珑。不及前秋月，圆辉凤沼中。
荀令昔居此，故巢留越禽。动摇金翠尾，飞舞碧梧阴。上客彻瑶瑟，美人伤蕙心。会因南国使，得放海云深。
在昔谬司宪，常僚惟有君。报恩如皎日，致位等青云。削藁书难见，除苛事早闻。双旌不可驻，风雪路岐分。
灵州碧岩下，荑英初散芳。涂涂犹宿露，采采不盈筐。阴窦藏烟湿，单衣染焙香。幸将调鼎味，一为奏明光。
昔佩兵符去，今持相印还。天光临井络，春物度巴山。鸟道青冥外，风泉洞壑间。何惭班定远，辛苦玉门关。
南国独行日，三巴春草齐。漾波归海疾，危栈入云迷。锦谷岚烟里，刀州晚照西。旅情方浩荡，蜀魄满林啼。
才非谷永传，无意谒王侯。小暑金将伏，微凉麦正秋。远山欹枕见，暮雨闭门愁。更忆东林寺，诗家第一流。
双鹤五云车，初辞汉帝家。人寰新甲子，天路旧烟霞。羽节临风驻，霓裳逐雨斜。昆崙有琪树，相忆寄瑶华。
宿雨净烟霞，春风绽百花。绿杨中禁路，朱戟五侯家。草色金堤晚，莺声御柳斜。无媒犹未达，应共惜年华。
掩泪山阳宅，生涯此路穷。香销芸阁闭，星落草堂空。丽藻浮名里，哀声夕照中。不堪投钓处，邻笛怨春风。
寥落九秋晚，端忧时物残。隔林萤影度，出禁漏声寒。愁雨洞房掩，孤灯遥夜阑。怀贤梦南国，兴尽水漫漫。
君住包山下，何年入帝乡。成名归旧业，叹别见秋光。橘柚吴洲远，芦花楚水长。我行经此路，京口向云阳。
午夜更漏里，九重霄汉间。月华云阙迥，秋色凤池闲。御锦通清禁，天书出暗关。嵇康不求达，终岁在空山。
汉代衣冠盛，尧年雨露多。恩荣辞紫禁，冰雪渡黄河。待诏孤城启，宣风万岁和。今宵燕分野，应见使星过。
多负云霄志，生涯岁序侵。风翻凉叶乱，雨滴洞房深。迢遰三秋梦，殷勤独夜心。怀贤不觉寐，清磬发东林。
虚室昼常掩，心源知悟空。禅庭一雨后，莲界万花中。时节流芳暮，人天此会同。不知方便理，何路出樊笼。
禅堂支许同，清论道源穷。起灭秋云尽，虚无夕霭空。池澄山倒影，林动叶翻风。他日焚香待，还来礼惠聪。
客路商山外，离筵小暑前。高文常独步，折桂及龆年。关国通秦限，波涛隔汉川。叨同会府选，分手倍依然。
惆怅人间事，东山遂独游。露凝瑶草晚，鱼戏石潭秋。轩冕应相待，烟霞莫遽留。君看仲连意，功立始沧洲。
多累有行役，相逢秋节分。游人甘失路，野鹤亦离群。戎马犯边垒，天兵屯塞云。孔璋才素健，羽檄定纷纷。
寂寞两相阻，悠悠南北心。燕惊沧海远，鸿避朔云深。夜梦江亭月，离忧陇树阴。兼秋无限思，惆怅属瑶琴。
共将缨上尘，来问雪山人。世网从知累，禅心自證真。境空宜入梦，藤古不留春。一听林公法，灵嘉愿寄身。
冉冉众芳歇，亭亭虚室前。敷荣时已背，幽赏地宜偏。红艳世方重，素华徒可怜。何当君子愿，知不竞喧妍。
㪷酒上河梁，惊魂去越乡。地穷沧海阔，云入剡山长。莲唱蒲萄熟，人烟橘柚香。兰亭应驻楫，今古共风光。
巴檄故人去，苍苍枫树林。云山千里合，雾雨四时阴。峡路猿声断，桃源犬吠深。不须贪胜赏，汉节待南侵。
偶寻乌府客，同醉习家池。积雪初迷径，孤云遂失期。风前劳引领，月下重相思。何必因尊酒，幽心两自知。
崎岖崖谷迷，寒雨暮成泥。征路出山顶，乱云生马蹄。望乡程杳杳，怀远思悽悽。欲识分麾重，孤城万壑西。
又过雁门北，不胜南客悲。三边上岩见，双泪望乡垂。暮角云中戍，残阳天际旗。更看飞白羽，胡马在封陲。
已献甘泉赋，仍登片玉科。汉官新组绶，蜀国旧烟萝。剑壁秋云断，巴江夜月多。无穷别离思，遥寄竹枝歌。
山寒天降霜，烟月共苍苍。况此绿岩晚，尚馀丹桂芳。禅心殊众乐，人世满秋光。莫怪频回首，孤云思帝乡。
贤人嘉尚同，今制古遗风。寄我襟怀里，辞君掌握中。金声劳振远，玉柄借谈空。执玩驰心处，迢迢巴峡东。
川陆一都会，旌旗千里舒。虎符中禁授，熊轼上流居。橘柚金难并，池塘练不如。春风行部日，应驻士元车。
帝里清和节，侯家邸第春。烟霏瑶草露，苔暗杏梁尘。城郭悲歌旧，池塘丽句新。年年车马客，钟鼓乐他人。
洛京千里近，离绪亦纷纷。文宪芙蓉沼，元方羔雁群。河关连巩树，嵩少接秦云。独有临风思，睽携不可闻。
卢耽佐郡遥，川陆共迢迢。风景轻吴会，文章变越谣。烟林繁橘柚，云海浩波潮。余有灵山梦，前君到石桥。
车马去憧憧，都门闻晓钟。客程将日远，离绪与春浓。流水踰千度，归云隔万重。玉杯倾酒尽，不换惨悽容。
桥山同轨会，轩后葬衣冠。东海风波变，西陵松柏攒。鼎湖仙已去，金掌露宁乾。万木泉扃月，空怜凫雁寒。
容卫晓徘徊，严城阊阖开。乌号龙驭远，遏密凤声哀。昆浪黄河注，崦嵫白日颓。恭闻天子孝，不忍望铜台。
哀挽渭川曲，空歌汾水阳。夜泉愁更咽，秋日惨无光。缵夏功传启，兴周业继昌。回瞻五陵上，烟雨为苍苍。
玉扆将迁坐，金鸡忽报晨。佩环仙驭远，星月夜台新。剑没川空冷，菱寒镜不春。国门车马会，多是濯龙亲。
林花春向阑，高会重邀欢。感物惜芳景，放怀因綵翰。玉颜秾处并，银烛焰中看。若折持相赠，风光益别难。
柳挂九衢丝，花飘万家雪。如何憔悴人，对此芳菲节。
南征复北还，扰扰百年间。自笑红尘里，生涯不暂闲。
纵横桃李枝，淡荡春风吹。美人歌白苧，万恨在蛾眉。
夜久喧暂息，池台惟月明。无因驻清景，日出事还生。
巧笑解迎人，晴雪香堪惜。随风蝶影翻，误点朝衣赤。
年少轻行乐，东城南陌头。与君寂寞意，共作草堂游。
旬休屏戎事，凉雨北窗眠。江城一夜雨，万里绕山川。草木散幽气，池塘鸣早蝉。妍芳落春后，旅思生秋前。红槿粲庭艳，绿蒲繁渚烟。行歌独谣酌，坐发朱丝弦。哀玉不可扣，华烛徒湛然。闻君乐林卧，郡阁旷周旋。酬对龙象侣，灌注清泠泉。如何无碍智，犹苦病缠牵。
令节寰宇泰，神都佳气浓。赓歌禹功盛，击壤尧年丰。九奏碧霄里，千官皇泽中。南山澄凝黛，曲水清涵空。金玉美王度，欢康谣国风。睿文垂日月，永与天无穷。
三伏草木变，九城车马烦。碧霄回骑射，丹洞入桃源。台殿云浮栋，緌缨鹤在轩。莫将真破妄，聊用静持喧。石甃古苔冷，水筠凉簟翻。黄公垆下叹，旌旆国东门。
玉烛降寒露，我皇歌古风。重阳德泽展，万国欢娱同。绮陌拥行骑，香尘凝晓空。神都自蔼蔼，佳气助葱葱。律吕阴阳畅，景光天地通。徒然被鸿霈，无以报玄功。
扬州隋故都，竹使汉名儒。翊圣恩华异，持衡节制殊。朝廷连受脤，台座接吁谟。金玉裁王度，丹书奉帝俞。九重辞象魏，千里握兵符。铁马秋临塞，虹旌夜渡泸。江长梅笛怨，天远桂轮孤。浩叹烟霜晓，芳期兰蕙芜。雅言书一札，宾海雁东隅。岁月奔波尽，音徽雾雨濡。蜀江分井络，锦浪入淮湖。独抱相思恨，关山不可踰。
瀛海无因泛，昆丘岂易寻。数峰聊在目，一境暂清心。悦彼松柏性，爱兹桃李阴。列芳凭有土，丛干聚成林。信矣子牟恋，归欤尼父吟。暗香兰露滴，空翠蕙楼深。负鼎位尝忝，荷戈年屡侵。百城烦鞅掌，九仞喜岖嵚。巴汉溯沿楫，岷峨千万岑。恩偏不敢去，范蠡畏镕金。
迟景霭悠悠，伤春南陌头。暄风一澹荡，遐思几殷忧。龙去空仙沼，鸾飞掩妓楼。芳菲馀雨露，冠盖旧公侯。朱戟千门闭，黄鹂百啭愁。烟濛宫树晚，花咽石泉流。寒谷律潜应，中林兰自幽。商山将避汉，晋室正藩周。黍稷闻兴叹，琼瑶畏见投。君心即吾事，微向在沧洲。
钟鼓九衢绝，出门千里同。远情高枕夜，秋思北窗空。静见烟凝烛，闲听叶坠桐。玉壶思洞彻，琼树忆葱笼。萤影疏帘外，鸿声暗雨中。羁愁难会面，懒慢责微躬。甲乙科攀桂，图书阁践蓬。一瓢非可乐，六翮未因风。寥落悲秋尽，蹉跎惜岁穷。明朝不相见，流泪菊花丛。
五部拥双旌，南依墨客卿。关山迥梁甸，波浪接湓城。烟景迷时候，云帆渺去程。蛤珠冯月吐，芦雁触罗惊。浦树凝寒晦，江天湛镜清。赏心随处惬，壮志逐年轻。舟楫不可驻，提封如任情。向方曾指路，射策许言兵。兰渚歇芳意，菱歌非应声。元戎武昌守，羊祜幸连营。
寥落曙钟断，微明烟月沈。翠霞仙仗合，清漏掖垣深。北极星遥拱，南山阙迥临。兰釭竟晓燄，琪树欲秋阴。霄汉惭联步，貂蝉愧并簪。德容温比玉，王度式如金。鱼水千里运，箫韶九奏音。代天惊度日，掷地喜开襟。文武时方泰，唐虞道可寻。忝陪申及甫，清净奉尧心。
机事劳西掖，幽怀寄北园。鹤巢深更静，蝉噪断犹喧。仙酝百花馥，艳歌双袖翻。碧云诗变雅，皇泽叶流根。未报雕龙赠，俄伤泪剑痕。佳城关白日，哀挽向青门。礼命公台重，烟霜陇树繁。天高不可问，空使辅星昏。
瑶圃高秋会，金闺奉诏辰。朱轮天上客，白石洞中人。佩响泉声杂，朝衣羽服亲。九重青琐闭，三秀紫芝新。化药秦方士，偷桃汉侍臣。玉笙王子驾，辽鹤令威身。叹逝颓波速，缄词丽曲春。重将悽恨意，苔壁问遗尘。
鼎铉昔云忝，西南分主忧。烟尘开僰道，旌节护蛮陬。任重功无立，力微恩未酬。据鞍惭齿发，责帅惧春秋。高德闻郑履，俭居称晏裘。三刀君入梦，九折我回辀。时景屡迁易，兹言期退休。方追故山事，岂谓台阶留。遐抱清净理，眷言兰杜幽。一缄琼玖赠，万里别离愁。巴岭云外没，蜀江天际流。怀贤耿遥思，相望凤池头。
上苑繁霜降，骚人起恨初。白云深陋巷，衰草遍闲居。暮色秋烟重，寒声牖叶虚。潘生秋思苦，陶令世情疏。已制归田赋，犹陈谏猎书。不知青琐客，投分竟何如。
郊庙祗严祀，斋庄觌上玄。别开金虎观，不离紫微天。树古长杨接，池清太液连。仲山方补衮，文举自伤年。风溢铜壶漏，香凝绮阁烟。仍闻白雪唱，流咏满鹍弦。
去国策羸马，劳歌行路难。地崇秦制险，人乐汉恩宽。御沼澄泉碧，宫梨拂露丹。鼎成仙驭远，龙化宿云残。不问三苗宠，谁陪万国欢。至今松桂色，长助玉楼寒。
朱门临九衢，云木蔼仙居。曲沼天波接，层台凤舞馀。曙烟深碧筱，香露湿红蕖。瑶瑟含风韵，纱窗积翠虚。秦楼今寂寞，真界竟何如。不与蓬瀛异，迢迢远玉除。
遥夜思悠悠，闻钟远梦休。乱林萤烛暗，零露竹风秋。启户云归栋，褰帘月上钩。昭明逢圣代，羁旅别沧洲。骑省潘郎思，衡闱宋玉愁。神仙惭李郭，词赋谢曹刘。松柏应无变，琼瑶不可酬。谁堪此时景，寂寞下高楼。
草草事行役，迟迟违故关。碧帏遥隐雾，红旆渐依山。感激酬恩泪，星霜去国颜。捧刀金锡字，归马玉连环。威凤翔双阙，征夫纵百蛮。应怜宣室召，温树不同攀。
春色遍芳菲，闲檐双燕归。还同旧侣至，来绕故巢飞。敢望烟霄达，多惭羽翮微。衔泥傍金砌，拾蕊到荆扉。云海经时别，雕梁长日依。主人能一顾，转盼自光辉。
瑶瑟激悽响，征鸿翻夕阳。署分刊竹简，书蠹护芸香。马色关城晓，蝉声驿路长。石渠荣正礼，兰室重元方。不作经年别，离魂亦暂伤。
休沐限中禁，家山传胜游。露寒潘省夜，木落庾园秋。兰菊回幽步，壶觞洽旧俦。位高天禄阁，词异畔牢愁。孤思琴先觉，驰晖水竞流。明朝不相见，清祀在圜丘。
吴洲云海接，楚驿梦林长。符节分忧重，鹓鸿去路翔。艳歌愁翠黛，宝瑟韵清商。洲草遥池合，春风晓旆张。晋臣多乐广，汉主识冯唐。不作经年别，离魂亦未伤。
此夕来奔月，何时去上天。云鬟方自照，玉腕更呈鲜。燕婉人间意，飘飖物外缘。诗裁明月扇，歌索想夫怜。暗染荀香久，长随楚梦偏。会当来彩凤，髣髴逐神仙。
抱璞应难辨，妍媸每自融。贞姿偏特达，微玷遇磨砻。泾渭流终异，瑕瑜自不同。半曾光透石，未掩气如虹。缜密诚为智，包藏岂谓忠。停看分美恶，今得值良工。
朱鬣饰金镳，红妆束素腰。似云来躞蹀，如雪去飘飖。桃花含浅汗，柳叶带馀娇。骋光将独立，双绝不俱标。
桂山留上客，兰室命妖饶。城中画广黛，宫里束纤腰。舞袖风前举，歌声扇后娇。周郎不须顾，今日管弦调。
紫台宵漏竭，青门曙鼓通。轻霞照复道，徐吹转相风。玉鸾光万骑，金舆郁五戎。鸣笳犹度阙，清跸尚喧宫。云旗乱陌紫，羽旆杂尘红。百城归北丽，两汉久惭雄。吾曹陋薄技，馀庆洽微躬。平原已起洛，印手亦还丰。得奉衣冠盛，仍观书轨同。犹言待封告，未忍向华嵩。
闭门深树里，闲足鸟来过。五马不复贵，一僧谁奈何。药苗家自有，香饭乞时多。寄语婵娟客，将心向薜萝。
越人僧体古，清虑洗尘劳。一国诗名远，多生律行高。见山援葛藟，避世著方袍。早晚云门去，侬应逐尔曹。
万里归乡路，随缘不算程。寻山百衲弊，过海一杯轻。夜宿依云色，晨斋就水声。何年持贝叶，却到汉家城。
谁向春莺道，名园已共知。檐前回水影，城上出花枝。摇拂烟云动，登临翰墨随。相招能不厌，山舍为君移。
溪草落溅溅，鱼飞入稻田。早寒临洞月，轻素卷帘烟。䪻帻题新句，蓑衣象古贤。曙花闲秀色，三十六峰前。
孤棹移官舍，新农寄楚田。晴林渡海日，春草长湖烟。卧对闲鸥戏，谈经稚子贤。佳期更何许，应向啸台前。
道成人不识，流水响空山。花暗轩窗外，云随坐卧间。验图名已久，绝粒事长闲。更欲昆崙去，羞看绛节还。
白羽三千驻，萧萧万里行。出关深汉垒，带月破蕃营。蔓草河原色，悲笳碎叶声。欲朝王母殿，前路驻高旌。
纱帽度残春，虚舟寄一身。溪边逢越女，花里问秦人。古塞连山静，阴霞落海新。有时城郭去，暗与酒家亲。
关山今不掩，军候鸟先知。大汉嫖姚入，乌孙部曲随。高旌天外驻，寒角月中吹。归到长安第，花应再满枝。
不须行借问，为尔话闽中。海岛阴晴日，江帆来去风。道游玄度宅，身寄朗陵公。此别何伤远，如今关塞通。
西塞长云尽，南湖片月斜。漾舟人不见，卧入武陵花。
潮落风初定，天吴避客舟。近承三殿旨，欲向五湖游。不厌乌皮几，新缝鹤氅裘。明珠漂断岸，阴火映中流。华盖芝童引，神丹桂女收。悬知居缥缈，因为识浮丘。
磴危人难行，石崄兽无登。烛暗迷前后，蜀人不得登。
天子念西疆，咨君去不遑。垂银棘庭印，持斧柏台纲。雪下天山白，泉枯塞草黄。伫闻河陇外，还继海沂康。
至宝欣怀日，良兹岂可俦。神光非易鉴，夜色信难投。错落珍寰宇，圆明隔浅流。精灵辞合浦，素彩耀神州。抱影希人识，承时望帝求。谁言按剑者，猜忌却生雠。
金吾戒道清，羽骑动天声。砥路方南绝，重岩始北征。关楼前望远，河邑下观平。喜气回舆合，祥风入旆轻。祝尧三老至，会禹百神迎。月令农先急，春蒐礼复行。仍亲后土祭，更理晋阳兵。不似劳车辙，空留八骏名。
盘门吴旧地，蝉尽草秋时。归国人皆久，移家君独迟。广陵经水宿，建邺有僧期。若到西霞寺，应看江总碑。
马融方直校，阅检复持铅。素业高风继，青春壮思全。论文多在夜，宿寺不虚年。自署区中职，同荒郭外田。山邻三径绝，野意八行传。煮玉矜新法，留符识旧仙。涵苔溪溜浅，摇浪竹桥悬。复洞潜栖燕，疏杨半翳蝉。咏歌虽有和，云锦独成妍。应以冯唐老，相讥示此篇。
南宫初开律，金风已戒凉。拜陵将展敬，车辂俨成行。士庶观祠礼，公卿习旧章。郊原佳气引，园寝瑞烟长。卤簿辞丹阙，威仪列太常。圣心何所寄，惟德在无忘。
水势临阶转，峰形对路开。槎从天上得，石是海边来。瑞草分丛种，祥花间色栽。旧传词赋客，唯见有邹枚。
胜境宜长望，迟春好散愁。关连四塞起，河带八川流。复磴承香阁，重岩映彩楼。为临温液近，偏美圣君游。
举意三江竭，兴心四海枯。南游李邕死，北望宋圭殂。
江南季夏天，身热汗如泉。蚊蚋成雷泽，袈裟作水田。
麾盖从仙府，笙歌入旧山。水流丹灶缺，云起草堂关。白鹿行为卫，青鸾舞自闲。种松鳞未立，移石藓仍斑。望路烟霞外，回舆岩岫间。岂唯辽海鹤，空叹令威还。
历历闻金奏，微微下玉京。为祥家谍久，偏识洞阴名。澹伫人闻听，铿锵古曲成。何须百兽舞，自畅九天情。注目看无见，留心记未精。云霄如可托，借鹤向层城。
暧暧当迟日，微微扇好风。吹摇新叶上，光动浅花中。澹荡凝清昼，氤氲暧碧空。稍看生绿水，已觉散芳丛。徙倚情偏适，裴回赏未穷。妍华不可状，竟夕气融融。
乘春方启闭，羞献有常程。洁朗寒光彻，辉华素彩明。色凝霜雪净，影照冕旒清。肃肃将崇礼，兢兢示捧盈。方圆陈玉座，小大表精诚。朝觌当西陆，桃弧每共行。
拙艺荷才雄，新诗起谢公。开缄光佛域，望景动星宫。风雪文章里，书镌琬琰中。将谁比佳句？霞绮散成红。
幽明虽异路，平昔忝攻文。欲知潜昧处，山北两孤坟。
秋入长沙县，萧条旅宦心。烟波连桂水，官舍映枫林。云日楚天暮，沙汀白露深。遥知讼堂里，佳政在鸣琴。
悠然富春客，忆与暮潮归。擢第人多羡，如君独步稀。乱流江渡浅，远色海山微。若访新安路，严陵有钓矶。
昨日三峰尉，今朝万里人。平生任孤直，岂是不防身。海雾多为瘴，山雷乍作邻。遥怜北户月，与子独相亲。
南去秋江远，孤舟兴自多。能将流水引，更入洞庭波。夏口帆初上，浔阳雁正过。知音在霄汉，佐郡岂蹉跎。
东南富春渚，曾是谢公游。今日奚生去，新安江正秋。水清迎过客，霜叶落行舟。遥想赤亭下，闻猿应夜愁。
皎然青琐客，何事动行轩。苦节酬知己，清吟去掖垣。秋城临海树，寒月上营门。邹鲁诗书国，应无鼙鼓喧。
游吴还适越，来往任风波。复送王孙去，其如春草何。岸明残雪在，潮满夕阳多。季子留遗庙，停舟试一过。
已知成傲吏，复见解朝衣。应向丹阳郭，秋山独掩扉。草堂连古寺，江日动晴晖。一别沧州远，兰桡几岁归。
萦回枫叶岸，留滞木兰桡。吴岫新经雨，江天正落潮。故人劳见爱，行客自无憀。若问前程事，孤云入剡遥。
暂屈文为吏，聊将禄代耕。金陵且不远，山水复多名。楚塞因高出，寒潮入夜生。离心逐春草，直到建康城。
谁能绣衣客，肯驻木兰舟。连雁沙边至，孤城江上秋。归帆背南浦，楚塞入西楼。何处看离思，沧波日夜流。
寒皋那可望，旅望又初还。迢遰高楼上，萧条旷野闲。暮晴依远水，秋兴属连山。浮客时相见，霜凋动翠颜。
草露经前代，津梁及后人。此方今示灭，何国更分身。月色空知夜，松阴不记春。犹怜下生日，应在一微尘。
懒寻芳草径，来接侍臣筵。山色知残雨，墙阴觉暮天。莺啼汉宫柳，花隔杜陵烟。地与东城接，春光醉目前。
直道多不偶，美才应息机。灞陵春欲暮，云海独言归。为客成白首，入门嗟布衣。莼羹若可忆，惭出掩柴扉。
远近作人天，王城指日边。宰君迎说法，童子伴随缘。到处花为雨，行时杖出泉。今宵松月下，开阁想安禅。
高僧本姓竺，开士旧名林。一入春山里，千峰不可寻。新年芳草遍，度日白云深。欲问微官去，悬知讶此心。
逸人归路远，弟子出山迎。服药颜犹驻，耽书癖已成。柴扉多岁月，藜杖见公卿。更作儒林传，应须载姓名。
多时仙掖里，色并翠琅玕。幽意含烟月，清阴庇蕙兰。枝繁宜露重，叶老爱天寒。竟日双鸾止，孤吟为一看。
楚客秋多兴，江林月渐生。细枝凉叶动，极浦早鸿声。胜赏睽前夕，新诗报远情。曲高惭和者，惆怅闭寒城。
草深那可访，地久阻相传。散漫三秋雨，疏芜万里烟。都迷采兰处，强记馆娃年。客有游吴者，临风思眇然。
世路还相见，偏堪泪满衣。那能郢门别，独向邺城归。平楚看蓬转，连山望鸟飞。苍苍岁阴暮，况复惜驰晖。
衰病已经年，西峰望楚天。风光欺鬓发，秋色换山川。寂寞浮云外，支离汉水边。平生故人远，君去话潸然。
未习风波事，初为东越游。露沾湖草晚，月照海山秋。梅市门何处，兰亭水向流。西兴待潮信，落日满孤舟。
从军非陇头，师在古徐州。气劲三河卒，功全万户侯。元戎阃外略，才子握中筹。莫听关山曲，还生塞上愁。
墟落岁阴暮，桑榆烟景昏。蝉声静空馆，雨色隔秋原。归客不可望，悠然林外村。终当报芸阁，携手醉柴门。
入谷多春兴，乘舟棹碧浔。山云昨夜雨，溪水晓来深。
假守昭平郡，当门桂水清。海遥稀蚌迹，峡近足滩声。
三春休晦节，九谷泛年华。半晴馀细雨，全晚澹残霞。尊开疏竹叶，管应落梅花。兴阑相顾起，流水送香车。
寂寂曙风生，迟迟散野轻。露华摇有滴，林叶袅无声。暗剪丛芳发，空传谷鸟鸣。悠扬韶景静，澹荡霁烟横。远水波澜息，荒郊草树荣。吾君垂至化，万类共澄清。
金飙扇徂暑，玉露下层台。接绶芳筵合，临池紫殿开。日斜林影去，风度荷香来。既承百味酒，愿上万年杯。
飒飒风叶下，遥遥烟景曛。霸陵无醉尉，谁滞李将军。
薄晚啸游人，车马乱驱尘。月光三五夜，灯燄一重春。烟云迷北阙，箫管识南邻。洛城终不闭，更出小平津。
相见又相别，大江秋水深。悲欢一世事，去住两乡心。淅沥篱下叶，凄清阶上琴。独随孤棹去，何处更同衾。
别中还梦别，悲后更生悲。觉梦俱千里，追随难再期。翻思梦里苦，却恨觉来迟。纵是非真事，何妨梦会时。
金谷千年后，春花发满园。红芳徒笑日，秾艳尚迎轩。雨湿轻光软，风摇碎影翻。犹疑施锦帐，堪叹罢朱纨。愁态莺吟涩，啼容露缀繁。慇勤问前事，桃李竟无言。
花发三阳盛，香飘五柞深。素晖云积苑，红彩绣张林。落水随鱼戏，摇风映鸟吟。琼楼出高艳，玉辇驻浓阴。乱蝶枝开影，繁蜂蕊上音。鲜芳盈禁籞，布泽荷天心。
是岳皆游遍，南来吴楚间。偶登湖里寺，疑到海中山。独树茜萝湿，遥汀白鸟閒。终须谢浮世，高卧听潺潺。
是事不相关，谁人似此闲。卷帘当白昼，移榻对青山。野鹤眠松上，秋苔长雨间。岳僧频有信，昨日得书还。
人尽有离别，而君独可嗟。言将身报国，敢望禄荣家。战思风吹野，乡心月照沙。归期定何日，塞北树无花。
然知心去速，其奈雪飞频。莫喜无危道，虽平更陷人。远郊光接汉，旷野色通秦。此去迢遥极，却回应过春。
雨过闲田地，重重落叶红。翻思向春日，肯信有秋风。几处随流水，河边乱暮空。秪应松自立，而不与君同。
一片又一片，等闲苔面红。不能延数日，开亦是春风。公子歌声歇，诗人眼界空。遥思故山下，经雨两三丛。
入门空寂寂，真个出家儿。有行鬼不见，无心人谓痴。古岩寒柏对，流水落花随。欲别一何懒，相从所恨迟。
欲去不忍去，徘徊吟绕廊。水光秋澹荡，僧好语寻常。碑古苔文叠，山晴钟韵长。翻思南岳上，欠此白莲香。
常语亦关诗，常流安得知。楚郊来未久，吴地住多时。立月无人近，归林有鹤随。所居浑不远，相识偶然迟。
十年消息断，空使梦烟萝。嵩岳几时下，洞庭何日过。瓶乾离涧久，衲坏卧云多。意欲相留住，游方肯舍么。
檐雨滴更残，思君安未安。湘川闻不远，道路去寻难。吟鬓霜应蚀，禅衣雪渐寒。倚松因独立，一鸟下江干。
长空秋雨歇，睡起觉精神。看水看山坐，无名无利身。偈吟诸祖意，茶碾去年春。此外谁相识，孤云到砌频。
求利有何限，将松入市来。直饶人买去，也向柳边栽。细叶犹粘雪，孤根尚惹苔。知君用心错，举世重花开。
同人与流俗，相谓好襟灵。有口不他说，长年自诵经。水声秋后石，山色晚来庭。客问修何法，指松千岁青。
去去去何住，一盂兼一瓶。水边寒草白，岛外晚峰青。宿处林闻虎，行时天有星。回期谁可定，浮世重看经。
圣迹谁会得，每到亦徘徊。一尚不可得，三从何处来。清宵寒露滴，白昼野云隈。应是表灵异，凡情安可猜。
东海日未出，九衢人已行。吾师无事坐，苔藓入门生。雨过闲花落，风来古木声。天台频说法，石壁欠题名。
独上高楼上，客情何物同。孤云无定处，长日信秋风。兄弟多年别，关河此夕中。到头归去是，免使叹洪濛。
澄澈照人胆，深山只一般。来难穷处所，心去助波澜。砌曲夜声苦，窗虚客梦阑。无心谁肯爱，时有老僧看。
始好步青苔，蝉声且莫催。辛勤来到此，容易便言回。远水月未上，四方云正开。更堪逢道侣，特地话天台。
积翠异诸岳，令人看莫休。有时经暮雨，独得倚高楼。云外僧应老，林间水正秋。到头归隐处，岂在问嵩丘。
一自虎掊得，清声四远流。众人怜尔处，长夜洗心头。出谷花随去，背岩猿下偷。林边落江徼，风起雨翛翛。
谁此种秋色，令人看莫穷。正垂云梦雨，不奈洞庭风。昔出长安道，独游隋苑东。当时今日思，须信苦相同。
故园归未得，此日意何伤。独坐水边草，水流春日长。
二林乘兴往，几日见归程。有翼便飞去，何劳更此生。川长云迤逦，溪静月分明。果熟僧相待，庭閒鹤自行。支颐柽栉稳，远梦石床平。是院水皆到，无窗书不盈。登楼双眼饱，倚桧片心清。夜永莲花漏，殿高神运名。参空寒峤色，压雨古松声。早晚携瓶入，孤吟猿鸟情。
古人心有尚，乃是孔门生。为计安贫乐，当从大道行。讵应流远迹，方欲料前程。捷径虽云易，长衢岂不平。后来无枉路，先达擅前名。一示遵途意，微衷益自精。
抱玉将何适，良工正在斯。有瑕宁自掩，匪石幸君知。雕琢嗟成器，缁磷志不移。饰樽光宴赏，入佩奉威仪。象德曾留记，如虹窃可奇。终希逢善价，还得桂林枝。
徐徐东海出，渐渐上天衢。此夜一轮满，清光何处无。
薄宦因时泰，凉宵寓直初。沈沈仙阁闭，的的暗更徐。霁色连空上，炎氛入夜除。星回南斗落，月度北窗虚。待漏残灯照，含芳袭气馀。寐来冠不解，奏罢草仍书。幕府惭良策，明曹愧散樗。命轻徒有报，义重更难疏。燕厦欣成托，鹓行滥所如。晨趋当及早，复此戒朝车。
试向疏林望，方知节候殊。乱声千叶下，寒影一巢孤。不蔽秋天雁，惊飞夜月乌。霜风与春日，几度遣荣枯。
达人心自适，旅舍当闲居。不出来时径，重看读了书。晚山岚色近，斜日树阴疏。尽是忘言客，听君诵子虚。
握手不能别，抚膺聊自伤。痛矣时阴短，悲哉泉路长。松林惊野吹，荒隧落寒霜。言离何以赠，留心内典章。
游豫停仙跸，登临对晚晴。川凫连倒影，岩鸟应虚声。野奏风成曲，山居云作缨。今朝丘壑上，高兴小蓬瀛。
南山开宝历，北渚对芳蹊。的历风梅度，参差露草低。尧樽临上席，舜乐下前溪。任重由来醉，乘酣志转迷。
官屈须推命，时危莫厌贫。城楼近江水，潮退看垂轮。
悠然云间月，复此照池塘。泫露苍茫湿，沈波澹滟光。应门当未曙，歌吹满昭阳。远近徒伤目，清辉霭自长。
袅袅柳杨枝，当轩杂佩垂。交阴总共密，分条各自宜。因依似永久，揽结更伤离。爱此阳春色，秋风莫遽吹。
云观此山北，与君携手稀。林端涉横水，洞口入斜晖。颇觉鸾鹤迩，忽为烟雾飞。故人清和客，默会琴心微。丹术幸可授，青龙当未归。悠悠平生意，此日复相违。
金刀剪紫绒，与郎作轻履。愿化双仙凫，飞来入闺里。
天淡雨初晴，游人恨不胜。乱山啼蜀魄，孤棹宿巴陵。影暗村桥柳，光寒水寺灯。罢吟思故国，窗外有渔罾。
修径投幽隐，轻裘怯暮寒。闲僧能解榻，倦客得休鞍。白雨鸣山麓，青灯语夜阑。明朝梯石路，更仗笋舆安。
天子念疲民，分忧辍侍臣。红旗高起焰，绿野静无尘。阙下亲知别，江南惠化新。朝昏即千里，且愿话逡巡。
慇勤莫遽起，四坐悉同袍。世上诗难得，林中酒更高。隋堤傍杨柳，楚驿在波涛。别后书频寄，无辞费笔毫。
饯幕俨征轩，行军归大藩。山程度函谷，水驿到夷门。晓日诗情远，春风酒色浑。逡巡何足贵，所贵尽残樽。
上国羞长选，戎装贵所从。山田依法种，兵食及时供。水气诗书软，岚烟笔砚浓。几时无事扰，相见得从容。
见说为官处，烟霞思不穷。夜猿啼户外，瀑水落厨中。名药人难识，仙山路易通。还应施静化，谁复与君同。
失意寻归路，亲知不复过。家山去城远，日月在船多。楚塞数逢雁，浙江长有波。秋风别乡老，还听鹿鸣歌。
春色三千里，愁人意未开。木梢穿栈出，雨势隔江来。荒馆因花宿，深山羡客回。相如何物在，应只有琴台。
不道弓箭字，罢官唯醉眠。何人荐筹策，走马逐旌旃。阵变孤虚外，功成语笑前。从今巂州路，无复有烽烟。
郤縠诗书将，衔恩赴梓州。绕身垂印绶，护马执戈矛。剑阁和铭峭，巴江带字流。从来皆惜别，此别复何愁。
我梦何曾应，看君渡浐川。自无仙掌分，非是圣心偏。径草多生药，庭花半落泉。人间有此郡，况在凤城边。
赤府从军美，儒衣结束轻。凉飙下山寺，晓浪满关城。闲坐饶诗景，高眠长道情。将军不战术，计日立功名。
吟诗掷酒船，仙掌白楼前。从事关中贵，主人天下贤。此生无了日，终岁踏离筵。何计因归去，深山恣意眠。
仆射陂前郡，清高越四邻。丹霄凤诏下，太守虎符新。雾湿关城月，花香驿路尘。连枝相庭树，岁岁一家春。
炎天木叶焦，晓夕绝凉飙。念子独归县，何人不在朝。市连风浪动，帆彻海门遥。饮尽樽中酒，同年同寂寥。
儒有登坛贵，何人得此功。红旗烧密雪，白马踏长风。斧钺来天上，诗书理汉中。方知百胜略，应不在弯弓。
长年离别情，百盏酒须倾。诗外应无思，人间半是行。路遥嘶白马，林断出红旌。功业今应立，淮西有劲兵。
一钵与三衣，经行远近随。出家还养母，持律复能诗。春雪离京厚，晨钟近塞迟。亦知莲府客，夜坐喜同师。
童稚便知闻，如今祗有君。百篇诗尽和，一盏酒须分。驿路多连水，州城半在云。离情同落叶，向晚更纷纷。
路岐知不尽，离别自无穷。行客心方切，主人樽未空。楚樯收月下，江树在潮中。人各还家去，还家庆不同。
相府旌旄重，还邀上客行。今朝郭门路，初彻蔡州城。从马唯提酒，防身不要兵。从来皆作使，君去是时平。
何物随身去，六经与一琴。辞家计已久，入谷住应深。偶坐僧同石，闲书叶满林。业成须谒帝，无贮白云心。
怀中天子书，腰下使君鱼。瀑布和云落，仙都与世疏。远程兼水陆，半岁在舟车。相送难相别，南风入夏初。
白须芸阁吏，羸马月中行。庄僻难寻路，官闲易出城。看山多失饭，过寺故题名。秋日田家作，唯添集卷成。
诗境西南好，秋深昼夜蛩。人家连水影，驿路在山峰。谷静云生石，天寒雪覆松。我为公府系，不得此相从。
圣代无邪触，空林獬豸归。谁知陇山鸟，长绕玉楼飞。风雨依山急，云泉入郭微。无同昔年别，别后寄书稀。
常省为官处，门前数树松。寻山屐费齿，书石笔无锋。果熟猿偷乱，花繁鸟语重。今来为客去，惜取最高峰。
欲出还成住，前程甚谪迁。佯眠随客醉，愁坐似僧禅。旧国归何处，春山买欠钱。几时无一事，长在故人边。
山翁来帝里，不肯住多时。尘土衣裳重，腥膻仆隶饥。林中愁不到，城外老应迟。喧寂一为别，相逢未有期。
兄寒弟亦饥，力学少闲时。何路免为客，无门卖得诗。几人携酒送，独我入山迟。少小同居止，今朝始别离。
饯客未归城，东来驺骑迎。千山嵩岳峭，百县洛阳清。朔雁和云度，川风吹雨晴。藓庭公事暇，应祗独吟行。
萧关路绝久，石堠亦为尘。护塞空兵帐，和戎在使臣。风沙去国远，雨雪换衣频。若问凉州事，凉州多汉人。
送客客为谁，朱门处士稀。唯修曾子行，不著老莱衣。古寺随僧饭，空林共鸟归。壶中驻年药，烧得献庭闱。
饯席离人起，贪程醉不眠。风沙移道路，仆马识山川。塞树花开小，关城雪下偏。胡尘今已尽，应便促朝天。
劝君缓上车，乡里有吾庐。未得同归去，空令相见疏。山晴栖鹤起，天晓落潮初。此庆将谁比，献亲冬集书。
乡书落姓名，太守拜亲荣。访我波涛郡，还家雾雨城。海山窗外近，镜水世间清。何计随君去，邻墙过此生。
白云修道者，归去春风前。玉简通仙籍，金丹驻母年。锦文江一色，酒气雨相连。众说君平死，真师易义全。
送君一壶酒，相别野庭边。马上过秋色，舟中到锦川。峡猿啼夜雨，蜀鸟噪晨烟。莫便不回首，风光促几年。
李白坟三尺，嵯峨万古名。因君还故里，为我吊先生。晴日移虹影，空山出鹤声。老郎闲未得，无计此中行。
出家侍母前，至孝自通禅。伏日江头别，秋风樯下眠。鸟声猿更促，石色树相连。此路多如此，师行亦有缘。
万叠赤城路，终年游客稀。朝来送师去，自觉有家非。石净山光远，云深海色微。此诗成亦鄙，为我写岩扉。
踏碎作赋笔，驱车出上京。离筵俯岐路，四坐半公卿。守命贫难掷，忧身梦数惊。今朝赴知己，休咏苦辛行。
子规啼欲死，君听固无愁。阙下声名出，乡中意气游。东川横剑阁，南斗近刀州。神圣题前字，千人看不休。
秋风离九陌，心事岂云安。曾是求名苦，当知此去难。辛勤程自远，寂寞夜多寒。诗句无人识，应须把剑看。
晓陌事戎装，风流粉署郎。机筹通变化，除拜出寻常。地冷饶霜气，山高碍雁行。应无离别恨，车马自生光。
寄家临禹穴，乘传出秦关。霜落橘满地，潮来帆近山。相门宾益贵，水国事多闲。晨省高堂后，馀欢杯酒间。
献亲冬集书，比橘复何如。此去关山远，相思笑语疏。路寻丹壑断，人近白云居。幽石题名处，凭君亦记余。
罗刹楼头醉，送君西入京。秦吴无限地，山水半分程。海上烟霞湿，关中日月明。登科旧乡里，当为改嘉名。
谢守青山宅，山孤宅亦平。池塘无复见，春草野中生。常日登楼望，今朝送客行。慇勤拂石壁，为我一书名。
万法空门里，师修历几生。过来心已悟，未到行弥精。溪寂钟还度，林昏锡独鸣。朝簪抽未得，此别岂忘情。
吏事日纷然，无因到佛前。劳师相借问，知我亦通禅。古寺杉松出，残阳钟磬连。草庵盘石上，归此是因缘。
结得随缘伴，蝉鸣方出关。新经译旧寺，故国与谁还。斋为无钟早，心因罢讲闲。东南数千里，何处不逢山。
大地无生理，吴中岂是归。自翻贝叶偈，人施福田衣。夏尽滩声出，潮来日色微。郡斋师去后，寂寞夜吟稀。
师向边头去，边人业障轻。腥膻斋自洁，部落讲还成。传教多离寺，随缘不计程。三千世界内，何处是无生。
师经非纸上，师佛在心中。觉路何曾异，行人自不同。水云晴亦雨，山木夜多风。闻结西方社，尚书待远公。
昨来送君处，亦是九衢中。此日慇勤别，前时寂寞同。鸟啼寒食雨，花落暮春风。向晚离人起，筵收樽未空。
日日思朝位，偷闲城外行。唯求采药者，不道在官名。好异嫌山浅，寻幽喜径生。病来文字拙，不要把归城。
懒作住山人，贫家日赁身。书多笔渐重，睡少枕长新。野客狂无过，诗仙瘦始真。秋风千里去，谁与我相亲。
病童随瘦马，难算往来程。野寺僧相送，河桥酒滞行。足愁无道性，久客会人情。何计羁穷尽，同居不出城。
漫向城中住，儿童不识钱。瓮头寒绝酒，灶额晓无烟。狂发吟如哭，愁来坐似禅。新诗有几首，旋被世人传。
出处难相见，同城似异乡。点兵寻户籍，烧药试仙方。事校千般别，心还一种忙。黄金如化得，相寄亦何妨。
微俸还同请，唯君独自闲。地偏无驿路，药贱管仙山。月色生松里，泉声在石间。吟诗复饮酒，何事更相关。
岁满休为吏，吟诗著白衣。爱山闲卧久，在世此心稀。听鹤向风立，捕鱼乘月归。比君才不及，谬得侍彤闱。
自闻憔客说，无计得相寻。几世传高卧，全家在一林。养情书览苦，采药路多深。愿得为邻里，谁能说此心。
日日新诗出，城中写不禁。清高疑对竹，闲雅胜闻琴。门户饶秋景，儿童解冷吟。云山今作主，还借外人寻。
故人为吏隐，高卧簿书间。绕院唯栽药，逢僧只说山。此宵欢不接，穷岁信空还。何计相寻去，严风雪满关。
郡中饶野兴，过客亦淹留。看月江楼晓，寻山石径秋。意归何处老，谁免此生愁。长爱东林子，安禅百事休。
幽处寻书坐，朝朝闭竹扉。山僧封茗寄，野客乞诗归。秋卷多唯好，时名屈更肥。明年取前字，杯酒赛春辉。
闭门常不出，惟觉长庭莎。朋友来看少，诗书卧读多。命随才共薄，愁与醉相和。珍重君名字，新登甲乙科。
数杯黄菊酒，千里白云天。上国名方振，戎州病未痊。静愁惟忆醉，闲走不胜眠。惆怅东门别，相逢知几年。
秋思朝来起，侵人暑稍微。晓眠离北户，午饭尚生衣。山静云初白，枝高果渐稀。闻君家海上，莫与燕同归。
峭行得如如，谁分圣与愚。不眠知梦妄，无号免人呼。山海禅皆遍，华夷佛岂殊。何因接师话，清净在斯须。
此生修道浅，愁见未来身。谁为传真谛，唯应是上人。自悲年已长，渐觉事难亲。不向禅门去，他门无了因。
幽居邻里少，江际复山阿。潮去蝉声出，天晴鹤语多。老人能步蹇，才子奈贫何。曾见春官语，年来虚甲科。
别路在春色，故人云梦中。鸟啼三月雨，蝶舞百花风。烟束远山碧，霞欹落照红。想君登此兴，回首念飘蓬。
天府鹿鸣客，幽山秋未归。我知方甚爱，众说以为非。隔屋闻泉细，和云见鹤微。新诗此处得，清峭比应稀。
长沙事可悲，普掾罪谁知。千载人空尽，一家冤不移。吟寒应齿落，才峭自名垂。地远山重叠，难传相忆词。
寂寞荒原下，南山祗隔篱。家贫唯我并，诗好复谁知。草色无穷处，虫声少尽时。朝昏鼓不到，闲卧益相宜。
百门坡上住，石屋两三间。日月难教老，妻儿乞与闲。仙经拣客问，药债煮金还。何计能相访，终身得在山。
相别何容易，相逢便岁年。客来嫌路远，谁得到君边。岳色鸟啼里，钟声竹影前。只应访支遁，时得话诗篇。
洛下攻诗客，相逢祗是吟。夜觞欢稍静，寒屋坐多深。乌府偶为吏，沧江长在心。忆君难就寝，烛灭复星沈。
萧萧一亩宫，种菊十馀丛。采摘和芳露，封题寄病翁。熟宜茶鼎里，餐称石瓯中。香洁将何比，从来味不同。
张颐任酒浇，开眼信花烧。旧国归何滞，新知别又遥。夜行篙触石，晚泊缆依桥。若未重相见，无门解寂寥。
石窗紫藓墙，此世此清凉。研露题诗洁，消冰煮茗香。闲云春影薄，孤磬夜声长。何计休为吏，从师老草堂。
白阁峰头雪，城中望亦寒。高僧多默坐，清夜到明看。世上无诸苦，林间只一餐。尝闻南北教，所得比师难。
暑天难可度，岂复更持觞。树里鸣蝉咽，宫中午漏长。病夫心益躁，静者室应凉。几欲相寻去，红尘满路旁。
莲华峰下郡，仙洞亦难胜。闾里苍苔水，虚空瀑布冰。酒香和药熟，山峭过云登。清净黎人泰，唯忧急诏徵。
秋气日骚骚，星星双鬓毛。凉天吟自远，清夜梦还高。林下期同去，人间共是劳。头巾何所直，且漉瓮头糟。
腰间垂印囊，白发未归乡。还往应相责，朝昏亦自伤。穷愁山影峭，独夜漏声长。寂寞难成寐，寒灯侵晓光。
日出月复没，悠悠昏与明。修持经几劫，清净到今生。林下知无相，人间苦是情。终期逐师去，不拟老尘缨。
是法修行遍，方栖不二门。随缘嫌寺著，见性觉经繁。所叹身将老，始闻师一言。尘沙千万劫，劫尽佛长存。
霜月静幽居，闲吟梦觉初。秋深夜迢遰，年长意萧疏。海上归难遂，人间事尽虚。赖师方便语，渐得识真如。
昨秋今复春，役役是非身。海上无归路，城中作老人。流年何处在，白日每朝新。闻有长生术，将求未有因。
几岁乱军里，蒋亭名不销。无人知旧径，有药长新苗。树宿山禽静，池通野水遥。何因同此醉，永望思萧条。
蝉稀虫唧唧，露重思悠悠。静者多便夜，豪家不见秋。同归方欲就，微恙几时瘳。今日沧江上，何人理钓舟。
路岐何渺邈，在客易蹉跎。却是去家远，因循住日多。几看春草绿，又见塞鸿过。未有进身处，忍教抛薜萝。
日暮掩重扉，抽簪复解衣。漏声林下静，萤色月中微。秋霁露华结，夜深人语稀。慇勤故山路，谁与我同归。
白石师何在，师禅白石中。无情云可比，不食鸟难同。屦下苍苔雪，龛前瀑布风。相寻未有计，只是礼虚空。
疏拙祗如此，此身谁与同。高情向酒上，无事在山中。渐老病难理，久贫吟益空。赖君时访宿，不避北斋风。
晨餐夜复眠，日与月相连。天下谁无病，人间乐是禅。几生通佛性，一室但香烟。结得无为社，还应有宿缘。
不行门外地，斋戒得清真。长食施来饭，深居锁定身。朝昏常傍佛，起坐省逢人。非独心常净，衣无一点尘。
县斋还寂寞，夕雨洗苍苔。清气灯微润，寒声竹共来。虫移上阶近，客起到门回。想得吟诗处，唯应对酒杯。
会解如来意，僧家独有君。开经对天子，骑马过声闻。本寺远于日，新诗高似云。热时吟一句，凉冷胜秋分。
一住毗陵寺，师应祗信缘。院贫人施食，窗静鸟窥禅。古磬声难尽，秋灯色更鲜。仍闻开讲日，湖上少鱼船。
久向空门隐，交亲亦不知。文高轻古意，官冷似前资。老觉僧斋健，贫还酒债迟。仙方小字写，行坐把相随。
宪皇十一祀，共得春闱书。道直淹曹掾，命通侍玉除。浮生年月促，九陌笑言疏。何计同归去，沧江有弊庐。
自君离海上，垂钓更何人。独宿空堂雨，闲行九陌尘。避时曾变姓，救难似嫌身。何处相期宿，咸阳酒市春。
西方清净路，此路出何门。见说师知处，从来佛不言。今生多病恼，自晓至黄昏。唯寐方无事，那堪梦亦喧。
先生居处僻，荆棘与墙齐。酒好宁论价，诗狂不著题。烧成度世药，踏尽上山梯。懒听闲人语，争如谷鸟啼。
秖辫麻为衲，此中经几春。庵前多猛兽，径小绝行人。泉近濆瓶履，山深少垢尘。想师正法指，喻我独迷津。
贤哲论独诞，吾宗次定今。诗吟天地广，觉印果因深。教演归恭敬，名标中外钦。既能施六度，了悟达双林。
方拙天然性，为官是事疏。惟寻向山路，不寄入城书。因病多收药，缘餐学钓鱼。养身成好事，此外更空虚。
晓钟惊睡觉，事事便相关。小市柴薪贵，贫家砧杵闲。读书多旋忘，赊酒数空还。长羡刘伶辈，高眠出世间。
性疏常爱卧，亲故笑悠悠。纵出多携枕，因衙始裹头。上山方觉老，过寺暂忘愁。三考千馀日，低腰不拟休。
客至皆相笑，诗书满卧床。爱闲求病假，因醉弃官方。鬓发寒唯短，衣衫瘦渐长。自嫌多检束，不似旧来狂。
邻里皆相爱，门开数见过。秋凉送客远，夜静咏诗多。就架题书目，寻栏记药窠。到官无别事，种得满庭莎。
穷达天应与，人间事莫论。微官长似客，远县岂胜村。竟日多无食，连宵不闭门。斋心调笔砚，唯写五千言。
县僻仍牢落，游人到便回。路当边地去，村入郭门来。酒户愁偏长，诗情病不开。可曾衙小吏，恐谓踏青苔。
自下青山路，三年著绿衣。官卑食肉僭，才短事人非。野客教长醉，高僧劝早归。不知何计是，免与本心违。
日出方能起，庭前看种莎。吏来山鸟散，酒熟野人过。岐路荒城少，烟霞远岫多。同官数相引，下马上西坡。
谁念东山客，栖栖守印床。何年得事尽，终日逐人忙。醉卧谁知叫，闲书不著行。人间长检束，与此岂相当。
朝朝眉不展，多病怕逢迎。引水远通涧，垒山高过城。秋灯照树色，寒雨落池声。好是吟诗夜，披衣坐到明。
簿籍谁能问，风寒趁早眠。每旬常乞假，隔月探支钱。还往嫌诗僻，亲情怪酒颠。谋身须上计，终久是归田。
闭门风雨里，落叶与阶齐。野客嫌杯小，山翁喜枕低。听琴知道性，寻药得诗题。谁更能骑马，闲行祗杖藜。
腥膻都不食，稍稍觉神清。夜犬因风吠，邻鸡带雨鸣。守官常卧病，学道别称名。小有洞中路，谁能引我行。
宦名浑不计，酒熟且开封。晴月销灯色，寒天挫笔锋。惊禽时并起，闲客数相逢。旧国萧条思，青山隔几重。
假日多无事，谁知我独忙。移山入县宅，种竹上城墙。惊蝶遗花蕊，游蜂带蜜香。唯愁明早出，端坐吏人旁。
一官无限日，愁闷欲何如。扫舍惊巢燕，寻方落壁鱼。从僧乞净水，凭客报闲书。白发谁能镊，年来四十馀。
朝朝门不闭，长似在山时。宾客抽书读，儿童斫竹骑。久贫还易老，多病懒能医。道友应相怪，休官日已迟。
戚戚常无思，循资格上官。闲人得事晚，常骨觅仙难。醉卧疑身病，贫居觉道宽。新诗久不写，自算少人看。
漫作容身计，今知拙有馀。青衫迎驿使，白发忆山居。道友怜蔬食，吏人嫌草书。须为长久事，归去自耕锄。
主印三年坐，山居百事休。焚香开敕库，踏月上城楼。饮酒多成病，吟诗易长愁。慇勤问渔者，暂借手中钩。
自知狂僻性，吏事固相疏。祗是看山立，无嫌出县居。印朱沾墨砚，户籍杂经书。月俸寻常请，无妨乏斗储。
作吏无能事，为文旧致功。诗标八病外，心落百忧中。拜别登朝客，归依鍊药翁。不知还往内，谁与此心同。
九陌宅重重，何门怜此翁。荒庭唯菊茂，幽径与山通。落叶带衣上，闲云来酒中。此心谁得见，林下鹿应同。
先忆花时节，家山听更归。爱诗看古集，忆酒典寒衣。睡少身还健，愁多食不肥。自怜疏懒性，无事出门稀。
终年城里住，门户似山林。客怪身名晚，妻嫌酒病深。写方多识药，失谱废弹琴。文字非经济，空虚用破心。
居止日萧条，庭前唯药苗。身闲眠自久，眼荖视还遥。檐燕酬莺语，邻花杂絮飘。客来无酒饮，搔首掷空瓢。
寂寞日何为，闲居春色迟。惊风起庭雪，寒雨长檐澌。强饮樽中酒，嘲山世外诗。此生仍且在，难与老相离。
旅人无事喜，终日思悠悠。逢酒嫌杯浅，寻书怕字稠。贫来许钱圣，梦觉见身愁。寂寞中林下，饥鹰望到秋。
闲处无人到，乖疏称野情。日高搔首起，林下散衣行。泉引窗前过，云看石罅生。别来愁欲老，虚负出山名。
客行无定止，终日路岐间。马为赊来贵，僮缘借得顽。诗书愁触雨，店舍喜逢山。旧业嵩阳下，三年未得还。
官卑长少事，县僻又无城。未晓冲寒起，迎春忍病行。树枝风掉软，菜甲土浮轻。好个林间鹊，今朝足喜声。
诗酒相牵引，朝朝思不穷。苔痕雪水里，春色竹烟中。迎雨缘池草，摧花倚树风。书非名利事，爱此少人同。
尘中主印吏，谁遣有高情。趁煖檐前坐，寻芳树底行。土融凝墅色，冰败满池声。渐觉春相泥，朝来睡不轻。
疏顽无异事，随例但添年。旧历藏深箧，新衣薄絮绵。暖风浑酒色，晴日畅琴弦。同伴无辞困，游春贵在先。
看春长不足，岂更觉身劳。寺里花枝净，山中水色高。嫩云轻似絮，新草细如毛。并起诗人思，还应费笔毫。
悠悠小县吏，憔悴入新年。远思遭诗恼，闲情被酒牵。恋花林下饮，爱草野中眠。疏懒今成性，谁人肯更怜。
处处春光遍，游人亦不稀。向阳倾冷酒，看影试新衣。嫩树行移长，幽禽语旋飞。同来皆去尽，冲夜独吟归。
朝朝看春色，春色似相怜。酒醒莺啼里，诗成蝶舞前。摘花盈手露，折竹满庭烟。亲故多相笑，疏狂似少年。
身被春光引，经时更不归。嚼花香满口，书竹粉黏衣。弄日莺狂语，迎风蝶倒飞。自知疏懒性，得事亦应稀。
晓脱青衫出，闲行气味长。一瓶春酒色，数顷野花香。朝客闻应羡，山僧见亦狂。不将僮仆去，恐为损风光。
春来眠不得，谁复念生涯。夜听四邻乐，朝寻九陌花。轻烟浮草色，微雨濯年华。乞假非关病，朝衣在酒家。
野步出茆斋，闲行坐石台。久悲乡路远，犹喜杏花开。鸥鹭皆飞去，帆樯何处来？因凝千里目，落日尚徘徊。
广陵寒食天，无雾复无烟。煖日凝花柳，春风散管弦。园林多是宅，车马少于船。莫唤游人住，游人困不眠。
满郭是春光，街衢土亦香。竹风轻履舄，花露腻衣裳。谷鸟鸣还艳，山夫到更狂。可怜游赏地，炀帝国倾亡。
穷巷少芳菲，苍苔一径微。酒醒闻客别，年长送春归。宿愿眠云峤，浮名系锁闱。未因丞相庇，难得脱朝衣。
寂寂春将老，闲人强自欢。迎风莺语涩，带雨蝶飞难。傍砌木初长，眠花景渐阑。临轩平目望，情思若为宽。
昨迎今复送，来晚去逡巡。芳尽空繁树，愁多独病身。静思倾酒懒，闲望上楼频。为向春风道，明年早报春。
闲斋深夜静，独坐又闲行。密树月笼影，疏篱水隔声。断猿时叫谷，栖鸟每摇柽。寂寞求名士，谁知此夕情。
秋来不复眠，但觉思悠然。菊色欲经露，虫声渐替蝉。诗情生酒里，心事在山边。旧里无因到，西风又一年。
昨宵白露下，秋气满山城。风劲衣巾脆，窗虚笔墨轻。临书爱真迹，避酒怕狂名。祗拟随麋鹿，悠悠过一生。
酒熟菊还芳，花飘盏亦香。与君先一醉，举世待重阳。风色初晴利，虫声向晚长。此时如不饮，心事亦应伤。
帝里闲人少，谁同把酒杯。砚山篱下菊，今日几枝开。晓角惊眠起，秋风引病来。长年归思切，更值雁声催。
萧萧晚景寒，独立望江壖。沙渚几行雁，风湾一只船。落霞澄返照，孤屿隔微烟。极目思无尽，乡心到眼前。
衰残归未遂，寂寞此宵情。旧国当千里，新年隔数更。寒犹近北峭，风渐向东生。谁见长安陌，晨钟度火城。
霏微著草树，渐布与阶平。远近如空色，飘飏无落声。飞鸦疑翅重，去马觉蹄轻。遥想故山下，樵夫应滞行。
亭亭千万里，三五复秋中。此夕光应绝，常时思不同。九霄微有露，四海静无风。惆怅逡巡别，谁能看碧空。
旧山宁要去，此有濯缨泉。晓景松枝覆，秋光月色连。行寻屐齿尽，坐对角巾偏。寂寂幽栖处，无妨请俸钱。
由钓起茅亭，柴扉复竹楹。波清见丝影，坐久识鱼情。白鸟依窗宿，青蒲傍砌生。欲同渔父舍，须自减逢迎。
幽岛藓层层，诗人日日登。坐危石是榻，吟冷唾成冰。静对唯秋水，同来但老僧。竹枝题字处，小篆复谁能。
微径婵娟里，唯闻静者知。迹深苔长处，步狭笋生时。高是连幽树，穷应到曲池。纱巾灵寿杖，行乐复相宜。
不上酒家楼，池边日献酬。杯来转巴字，客坐绕方流。酹滴苔纹断，泉连石岸秋。若能山下置，岁晚愿同游。
泉眼高千尺，山僧取得归。架空横竹引，凿石透渠飞。洗药溪流浊，浇花雨力微。朝昏长绕看，护惜似持衣。
营营是与非，前乐后还悲。今世已如此，他生愿似师。禅房空旦暮，画壁半陈隋。绕径苍苔迹，幽人来是谁。
此女骨为土，贞名不可移。精灵閟何处，蘋藻奠空祠。水石生异状，杉松无病枝。我来方谢雨，延滞失归期。
帝里谁无宅，青山秖属君。闲窗连竹色，幽砌上苔文。远近高低树，东西南北云。朝朝常独见，免被四邻分。
入门尘外思，苔径药苗间。洞里应生玉，庭前自有山。帝城唯此静，朝客更谁闲。野鹤松中语，时时去复还。
每来归意懒，都尉似山人。台榭栖双鹭，松篁隔四邻。迸泉清胜雨，深洞暖如春。更看题诗处，前轩粉壁新。
旧隐即云林，思归日日深。如今来此地，无复有前心。古石生灵草，长松栖异禽。暮潮檐下过，溅浪湿衣襟。
幽栖一亩宫，清峭似山峰。邻里不通径，俸钱唯买松。野人时寄宿，谷鸟自相逢。朝路床前是，谁知晓起慵。
引水穿风竹，幽声胜远溪。裁衣延野客，剪翅养山鸡。酒熟听琴酌，诗成削树题。惟愁春气暖，松下雪和泥。
闲居昼掩扉，门柳荫蔬畦。因病方收药，寻僧始度溪。少逢人到户，时有燕衔泥。萧洒身无事，名高孰与齐。
忆师眠复起，永夜思迢迢。月下门方掩，林中寺更遥。钟声空下界，池色在清宵。终拟修禅观，窗间卷欲烧。
清羸一饭师，闲院亦披衣。应诏常翻译，修心出是非。雪中疏磬度，林际晚风归。蔬食常来此，人间护净稀。
九经通大义，内典自应精。帘冷连松影，苔深减覆声。相逢幸此日，相失恐来生。觉路何门去，师须引我行。
九陌最幽寺，吾师院复深。烟霜同覆屋，松竹杂成林。鸟语境弥寂，客来机自沈。早知能到此，应不戴朝簪。
上国千馀里，逢春且胜游。暂闻新鸟戏，似解旅人愁。野色吞山尽，江烟衬水流。村醪须一醉，无恨滞行舟。
有相无相身，唯师说始真。修篁半庭影，清磬几僧邻。古壁丹青落，虚檐鸟雀驯。伊余求了义，羸马往来频。
寺对远山起，幽居仍是师。斜阳通暗隙，残雪落疏篱。松静鹤栖定，廊虚钟尽迟。朝朝趋府吏，来此是相宜。
偶寻灵迹去，幽径入氲氛。转壑惊飞鸟，穿山踏乱云。水从岩下落，溪向寺前分。释子游何处，空堂日渐曛。
策杖度溪桥，云深步数劳。青猿吟岭际，白鹤坐松梢。天外浮烟远，山根野水交。自缘名利系，好此结蓬茆。
踏得度溪湾，晨游暮不还。月明松影路，春满杏花山。戏狖跳林末，高僧住石间。未肯离腰组，来此复何颜。
行行方避梦，又到谢亭来。举世皆如此，伊余何处回？竹鲜多透石，泉洁亦无苔。坐与僧同语，谁能顾酒杯。
终日游山困，今朝始傍河。寻芳愁路尽，逢景畏人多。鸟语催沽酒，鱼来似听歌。醉时眠石上，肢体自婆娑。
闲上津桥立，天涯一望间。秋风波上岸，旭日气连山。偶圣今方变，朝宗岂复还。昆崙在蕃界，作将亦何颜。
秋蟾流异彩，斋洁上坛行。天近星辰大，山深世界清。仙飙石上起，海日夜中明。何计长来此，闲眠过一生。
暑月放朝频，青槐路绝尘。雨晴江色出，风动草香新。独立分幽岛，同行得静人。此欢宜稍滞，此去与谁亲。
避暑高楼上，平芜望不穷。鸟穿山色去，人歇树阴中。数带长河水，千条弱柳风。暗思多少事，懒话与芝翁。
高楼初霁后，远望思无穷。雨洗青山净，春蒸大野融。碧池舒煖景，若柳亸和风。为有登临兴，独吟落照中。
官散有闲情，登楼步稍轻。窗云带雨气，林鸟杂人声。晓日襟前度，微风酒上生。城中会难得，扫壁各书名。
故人九寺长，邀我此同欢。永夜开筵静，中年饮酒难。微风侵烛影，叠漏过林端。腊后分朝日，天明几刻残。
诗家会诗客，池阁晓初晴。鸟尽山中语，琴多谱外声。映花相劝酒，入洞各题名。疏野常如此，谁人信在城。
军城夜禁乐，饮酒每题诗。坐稳吟难尽，寒多醉较迟。远钟惊漏压，微月被灯欺。此会诚堪惜，天明是别离。
竹里开华馆，珍羞次第尝。春风酒影动，晴日乐声长。久坐难辞醉，衰年亦暂狂。慇勤还继烛，永夕梦相妨。
墙北走红尘，墙东接白云。山光衣上见，药气酒中闻。此会诚堪惜，穷秋日又曛。人间唯有醉，醉后复何云。
闻君有美酒，与我正相宜。溢瓮清如水，黏杯半似脂。岂唯消旧病，且要引新诗。况此便便腹，无非是满卮。
老人罢卮酒，不醉已经年。自饮君家酒，一杯三日眠。味轻花上露，色似洞中泉。莫厌时时寄，须知法未传。
符印悬腰下，东山不得归。独行南北近，渐老往还稀。迸笋侵窗长，惊蝉出树飞。田田池上叶，长是使君衣。
临江府署清，闲卧复闲行。苔藓疏尘色，梧桐出雨声。渐除身外事，暗作道家名。更喜仙山近，庭前药自生。
十日公府静，巾栉起清晨。寒蝉近衰柳，古木似高人。学佛宁忧老，为儒自喜贫。海山归未得，芝朮梦中春。
竹屋临江岸，清宵兴自长。夜深倾北斗，叶落映横塘。渚闹渔歌响，风和角粽香。却愁南去棹，早晚到潇湘。
左右分京阙，黄河与宅连。何功来此地，窃位已经年。天下才弥小，关中镇最先。陇山望可见，惆怅是穷边。
茅屋临江起，登庸复应期。遥知归去日，自致太平时。幽药禅僧护，高窗宿鸟窥。行人尽歌咏，唯子独能诗。
寒日南宫晚，闲吟半醉归。位高行路静，诗好和人稀。古树苔文匝，遥峰雪色微。宁知逢彩笔，寂寞有光辉。
圣代无为化，郎中似散仙。晚眠随客醉，夜坐学僧禅。酒用林花酿，茶将野水煎。人生知此味，独恨少因缘。
淅淅复修修，凉风似水流。此生难免老，举世大同愁。萤影明苔藓，鸿声傍斗牛。犹分省署直，何日是归休。
九衢难会宿，况复是寒天。朝客清贫老，林僧默悟禅。眠迟消漏水，吟苦堕寒涎。异日来寻我，沧江有钓船。
河倾月向西，九陌鼓声齐。尘静霜华远，烟生曙色低。禁门人已度，宫树鸟犹栖。疏懒劳相问，登山有旧梯。
新居多野思，不似在京城。墙上云相压，庭前竹乱生。寻师望药力，依谱上琴声。好是中秋夜，无尘有月明。
一年离九陌，壁上挂朝袍。物外诗情远，人间酒味高。思归知病长，失寝觉神劳。衰老无多思，因君把笔毫。
一会一分离，贫游少定期。酒多为客稳，米贵入城迟。晴日偷将睡，秋山乞与诗。纵然眉得展，不似见君时。
不来知尽怪，失意懒春游。闻鸟宁惊梦，看花怕引愁。赌棋招敌手，沽酒自扶头。何似华筵上，推辞候到筹。
闲居多僻静，犹恐道相违。只是夜深坐，那堪春未归。嫩苔黏野色，香絮扑人衣。纵有野僧到，终朝不话非。
看月空门里，诗家境有馀。露寒僧梵出，林静鸟巢疏。远色当秋半，清光胜夜初。独无台上思，寂寞守吾庐。
下伏秋期近，还知扇渐疏。惊飙坠邻果，暴雨落江鱼。贵寺虽同秩，闲曹只管书。朝朝廊下食，相庇在肴菹。
贡籍常同府，周行今一时。谏曹诚已忝，京邑岂相宜。黑发年来尽，沧江归去迟。何时得携手，林下静吟诗。
未得沧江外，衰残读药书。圣朝优上秩，仁里许闲居。树对枝相接，泉同井不疏。酬章深自鄙，欲寄复踌蹰。
幽斋琴思静，晚下紫宸朝。旧隐同溪远，周行隔品遥。深槐蝉唧唧，疏竹雨萧萧。不是相寻懒，烦君举酒瓢。
日日在心中，青山青桂丛。高人多爱静，归路亦应同。罢吏方无病，因僧得解空。新诗劳见问，吟对竹林风。
筐封紫葡萄，筒卷白茸毛。卧煖身应健，含消齿免劳。衾衣疏不称，梨栗鄙难高。晓起题诗报，寒澌满笔毫。
道同无宿约，三伏自从容。窗豁山侵座，扇摇风下松。客吟多绕竹，僧饭只凭钟。向晚分归路，莓苔行迹重。
布囊悬蹇驴，千里到贫居。饮酒谁堪伴，留诗自与书。爱眠知不醉，省语似相疏。军吏衣裳窄，还应暗笑余。
欲出心还懒，闲吟绕寝床。道书虫食尽，酒律客偷将。愁至为多病，贫来减得狂。见君何所似，如热得清凉。
晓立侍炉烟，夜归蓬荜眠。露华明菊上，萤影灭灯前。清漏和砧叠，栖禽与叶连。高人来此宿，为似在山颠。
雨里难逢客，闲吟不复眠。虫声秋并起，林色夜相连。爱酒此生里，趋朝未老前。终须携手去，沧海棹鱼船。
客来初夜里，药酒自开封。老渐多归思，贫惟长病容。苦寒灯焰细，近晓鼓声重。僧可还相舍，深居闭古松。
入门愁自散，不假见僧翁。花落煎茶水，松生醒酒风。拂床寻古画，拔刺看新丛。别有游人见，多疑住此中。
欲种数茎苇，出门来往频。近陂收本土，选地问幽人。静看唯思长，初移未觉匀。坐中寻竹客，将去更逡巡。
秋蛩声尚在，切切起苍苔。久是忘情者，今还有事来。微霜风稍静，圆月雾初开。此思谁能遣，应须执酒杯。
秋来吟更苦，半咽半随风。禅客心应乱，愁人耳愿聋。雨晴烟树里，日晚古城中。远思应难尽，谁当与我同。
圣朝能用将，破敌速如神。掉剑龙缠臂，开旗火满身。积尸川没岸，流血野无尘。今日当场舞，应知是战人。
破虏行千里，三军意气粗。展旗遮日黑，驱马饮河枯。邻境求兵略，皇恩索阵图。元和太平乐，自古恐应无。
每日寻兵籍，经年别酒徒。眼疼长不校，肺病且还无。僮仆惊衣窄，亲情觉语粗。几时得归去，依旧作山夫。
朝朝十指痛，唯署点兵符。贫贱依前在，颠狂一半无。身惭山友弃，胆赖酒杯扶。谁道从军乐，年来镊白须。
从谏停东幸，垂衣宝历昌。汉昭登位少，周代卜年长。綵仗三清路，麻衣万国丧。玄宫今一闭，终古柏苍苍。
晚色启重扉，旌旗路渐移。荆山鼎成日，湘浦竹斑时。臣子终身感，山园七月期。金茎看尚在，承露复何为。
紫陌起仙飙，川原共寂寥。灵輴万国护，仪殿百神朝。漏滴秋风路，笳吟灞水桥。微臣空感咽，踊绝觉天遥。
垂拱开成化，愔愔雅乐全。千官方就日，四海忽无天。尧舜非传子，殷周但卜年。圣功青史外，刊石在陵前。
代以无为理，车书万国同。继兄还付弟，授圣悉推公。云雾疑无日，笳箫别起风。金茎难复见，寒露落空中。
龙归攀不得，髯在侍臣边。彻奠新阡起，登山吉从全。关河佳气散，夷夏哭声连。寂寞玄宫闭，朝昏千万年。
晓漏启严城，宫臣缟素行。灵仪先卤簿，新谥在铭旌。云晦郊原色，风连霰雪声。凄凉望苑路，春草即应生。
寒日青宫闭，玄堂渭水滨。华夷笺乍绝，凶吉礼空新。薤露歌连哭，泉扉夜作晨。吹笙今一去，千古在逡巡。
服儒师道旨，粝食卧中林。谁识先生事，无身是本心。空山流水远，故国白云深。日夕谁来哭，唯应猿鸟吟。
修短皆由命，暗怀师出尘。岂知修道者，难免不亡身。永秘黄庭诀，高悬漉酒巾。可怜白犬子，闲吠远行人。
白日西边没，沧波东去流。名虽千古在，身已一生休。岂料文章远，那知瑞草秋。曾闻有书剑，应是别人收。
新诗十九首，丽格出青冥。得处神应骇，成时力尽停。正愁闻更喜，沈醉见还醒。自是天才健，非关笔砚灵。
新诗盈道路，清韵似敲金。调格江山峻，功夫日月深。蜀笺方入写，越客始消吟。后辈难知处，朝朝枉用心。
枉为乡里举，射鹄艺浑疏。归路羞人问，春城赁舍居。闭门辞杂客，开箧读生书。以此投知己，还因胜自馀。
亲戚多离散，三年独在城。贫居深稳卧，晚学爱闲名。小弟有书至，异乡无地行。悲欢相并起，何处说心情。
三年病不出，苔藓满藤鞋。倚壁看经坐，闻钟吃药斋。茶烟熏杀竹，檐雨滴穿阶。无暇频相访，秋风寂寞怀。
碛露黄云下，凝寒鼓不鸣。战须移死地，军讳杀降兵。印马秋遮虏，蒸沙夜筑城。旧乡归不得，都尉负功名。
日日门长闭，邻家亦懒过。头风春饮苦，眼晕夜书多。幽鸟偏栖竹，凡人笑种莎。近来难得酒，无计奈愁何。
我住浙江西，君去浙江东。日日心来往，不畏浙江风。
醉与江涛别，江涛惜我游。他年婚嫁了，终老此江头。
疏散永无事，不眠常夜分。月中松露滴，风引鹤同闻。
年年到此日，沥酒拜街中。万户千门看，无人不送穷。
送穷穷不去，相泥欲何为。今日官家宅，淹留又几时。
年长归何处，青山未有家。赏春无酒饮，多看寺中花。
献寿人皆庆，南山复北堂。从今千万日，此日又初长。
访师师不遇，礼佛佛无言。依旧将烦恼，黄昏入宅门。
黄金色未足，摘取且尝新。若待重阳日，何曾异众人。
羽毛生未齐，嶛峭丑于鸡。夜夜穿笼出，捣衣砧上栖。
卧来扶不起，唯向主人嘶。惆怅东郊道，秋来雨作泥。
荒田一片石，文字满青苔。不是逢闲客，何人肯读来。
明明复夜夜，胡子即成翁。唯是真知性，不来生灭中。
授钺儒生贵，倾朝赴饯筵。麾幢官在省，礼乐将临边。代马龙相杂，汾河海暗连。远戎移帐幕，高鸟避旌旃。天下屯兵处，皇威破虏年。防秋嫌垒近，入塞必身先。中外恩重叠，科名岁接连。散材无所用，老向琐闱眠。
报功严祀典，宠诏下明庭。酒气飘林岭，香烟入杳冥。乐清三奏备，词直百神听。衣拂云霞湿，诗通水石灵。何因逐驺骑，暂得到岩扃。
杭人遮道路，垂泣浙江前。谯国迎舟舰，行歌汴水边。周旋君量远，交代我才偏。寒日严旌戟，晴风出管弦。一杯诚淡薄，四坐愿留连。异政承殊泽，应为天下先。
早得白眉名，之官濠上城。别离浮世事，迢遰长年情。广陌垂花影，遥林起雨声。出关春草长，过汴夏云生。黠吏先潜去，疲人相次迎。宴馀和酒拜，魂梦共东行。
兰烛照重茵，飞杯复几分。主人寒不寐，上客晓离群。骑吏缘青壁，旌旗度白云。剑铭生藓色，巴字叠冰文。华省思仙侣，疲民爱使君。泠泠唯自适，郡邸有谁闻。
迢递三千里，西南是去程。杜陵家已尽，蜀国客重行。雪照巴江色，风吹栈阁声。马嘶山稍煖，人语店初明。旅梦心多感，孤吟气不平。谁为李白后，为访锦官城。
年少登科客，从军诏命新。行装有兵器，祖席尽诗人。细雨湘城暮，微风楚水春。浔阳应足雁，梦泽岂无尘。猿叫来山顶，潮痕在树身。从容多暇日，佳句寄须频。
慈恩塔上名，昨日败垂成。赁舍应无直，居山岂钓声。半年犹小隐，数日得闲行。映竹窥猿剧，寻云探鹤情。爱花高酒户，煮药污茶铛。莫便多时住，烟霄路在城。
故园偏接近，霅水洞庭边。归去知何日，相逢各长年。山川南北路，风雪别离天。楚色穷冬烧，淮声独夜船。从军丞相府，谈笑酒杯前。
憔悴王居士，颠狂不称时。天公与贫病，时辈复轻欺。茅屋随年借，盘餐逐日移。弃嫌官似梦，珍重酒如师。无竹栽芦看，思山叠石为。静窗留客话，古寺觅僧棋。瘦马寒来死，羸童饿得痴。唯应寻阮籍，心事远相知。
九衢名与利，无计扰闲人。道远期轻世，才高贵重身。石脂稀胜乳，玉粉细于尘。骨换肌肤腻，心灵气色真。嵩山高到日，洛水煖如春。居住应安稳，黄金几灶新。
安康虽好郡，刺史是憨翁。买酒终朝饮，吟诗一室空。自知为政拙，众亦觉心公。亲事星河在，忧人骨肉同。簿书岚色里，鼓角水声中。井邑神州接，帆樯海路通。野亭晴带雾，竹寺夏多风。溉稻长洲白，烧林远岫红。旧山期已失，芳草思何穷。林下无相笑，男儿五马雄。
采茶溪路好，花影半浮沈。画舸僧同上，春山客共寻。芳新生石际，幽嫩在山阴。色是春光染，香惊日气侵。试尝应酒醒，封进定恩深。芳贻千里外，怡怡太府吟。
毛女峰前郡，烟霞气转清。庭分灵掌影，窗度瀑泉声。藓径人稀到，松斋药自生。常餐亦芝朮，闲客是公卿。看水逢仙鹤，登楼见帝城。养生非酒病，难隐是诗名。省署尝连步，江皋欲独耕。偶题无六义，聊以达微诚。
独施清静化，千里管横汾。黎庶应深感，朝庭亦细闻。心期在黄老，家事是功勋。物外须仙侣，人间要使君。花多匀地落，山近满厅云。戎客无因去，西看白日曛。
太行山下路，荆棘昨来平。一自开元后，今逢上客行。地形吞北虏，人事接东京。埽洒氛埃静，游从气概生。蓟门春不艳，淇水煖还清。看野风情远，寻花酒病成。官闲身自在，诗逸语纵横。车马回应晚，烟光满去程。
精心奉北宗，微宦在南宫。举世劳为适，开门事不穷。年来复几日，蝉去又鸣鸿。衰疾谁人问，闲情与酒通。四邻寒稍静，九陌夜方空。知老何山是，思归愚谷中。
逍遥罾缴外，高鸟与潜鱼。阙下无朝籍，林间有诏书。夜眠青玉洞，晓饭白云蔬。四海人空老，九华君独居。此心谁复识，日与世情疏。
将军身在城，讵得虏尘清。酿酒邀闲客，吟诗直禁营。苍鹰春不下，战马夜空鸣。碣石应无业，皇州独有名。上山嫌䯗重，拔剑叹衣生。公议今如此，登坛到即行。
七十未成事，终南苍鬓翁。老来诗兴苦，贫去酒肠空。蟠蛰身仍病，鹏抟力未通。已无烧药本，唯有著书功。白马时何晚，青龙岁欲终。生涯枯叶下，家口乱云中。潭静鱼惊水，天晴鹤唳风。悲君还姓傅，独不梦高宗。
夜睡常惊起，春光属野夫。新衔添一字，旧友逊前途。喜过还疑梦，狂来不似儒。爱花持烛看，忆酒犯街沽。天上名应定，人间盛更无。报恩丞相閤，何啻杀微躯。
银汉波澜溢，经旬雨未休。细听宜隔牖，远望忆高楼。风急飘还断，云低落更稠。走童惊掣电，饥鸟啄浮沤。丝网张空际，蛛绳续瓦沟。青蛙多入户，潢潦欲胜舟。雷怒疑山破，池浑似土流。灰人漫禳厌，水马恣沈浮。广陌应翻浪，贫居恐作湫。阳精藏不耀，阴气盛难收。远色重林暮，繁声四壁秋。望晴思见日，防冷欲披裘。枕润眠还懒，车羸出转忧。散空烟漠漠，迸溜竹修修。树暗蝉吟咽，巢倾燕语愁。琴书凉簟净，灯烛夜窗幽。天下那能向，龙边岂易求。湿烟凝灶额，荒草覆墙头。酒思凄方罢，诗情耿始抽。下床先仗屐，汲井恐飘瓯。危坐徒相忆，佳期未有由。劳君寄新什，终日不能酬。
清气润华屋，东风吹雨匀。花低惊艳重，竹净觉声真。山际凝如雾，云中散似尘。萧萧下碧落，点点救生民。缓洒雷霆细，微沾瓦砾新。诗成难继和，造化笔通神。
西郭尘埃外，新亭制度奇。地形当要处，人力是闲时。结搆方殊绝，高低更合宜。栋梁清俸买，松竹远山移。佛寺幽难敌，仙家景可追。良工惭巧尽，上客恨逢迟。两面寒波涨，当前软柳垂。清虚宜月入，凉冷胜风吹。宴赏军容静，登临妓乐随。鱼龙听弦管，凫鹤识旌旗。泛鹢春流阔，飞觞白日欹。闲花长在户，嫩藓乍缘墀。永望情无极，频来困不辞。云峰晴转翠，烟树晓逾滋。向野惟贪静，临空遽觉危。行人如不到，游乐更何为。
楼有章亭号，涛来自古今。势连苍海阔，色比白云深。怒雪驱寒气，狂雷散大音。浪高风更起，波急石难沈。鸟惧多遥过，龙惊不敢吟。坳如开玉穴，危似走琼岑。但褫千人魄，那知伍相心。岸摧连古道，洲涨碚丛林。跳沫山皆湿，当江日半阴。天然与禹凿，此理遣谁寻。
千重山崦里，楼阁影参差。未暇寻僧院，先看置寺碑。竹深行渐暗，石稳坐多时。古塔虫蛇善，阴廊鸟雀痴。云开上界近，泉落下方迟。为爱青桐叶，因题满树诗。
春入池亭好，风光暖更鲜。寻芳行不困，逐胜坐还迁。细草乱如发，幽禽鸣似弦。苔文翻古篆，石色学秋天。花落能漂酒，萍开解避船。暂来还愈疾，久住合成仙。迸笋支阶起，垂藤压树偏。此生应借看，自计买无钱。
东园连宅起，胜事与心期。幽洞自生药，新篁迸入池。密林行不尽，芳草坐难移。石翠疑无质，莺歌似有词。莎台高出树，藓壁净题诗。我独多来赏，九衢人不知。
亭亭河上亭，鱼踯水禽鸣。九曲何时尽，千峰今日清。晨光秋更远，暑气夏常轻。杯里移樯影，琴中有浪声。岸莎连砌静，渔火入窗明。来此多沈醉，神高无宿酲。
亭亭新阁成，风景益鲜明。石尽太湖色，水多湘渚声。翠筠和粉长，零露逐荷倾。时倚高窗望，幽寻小径行。林疏看鸟语，池近识鱼情。政暇招闲客，唯将酒送迎。
卿仕在关东，林居思不穷。朝衣挂壁上，厩马放田中。隅坐唯禅子，随行只药童。砌莎留宿露，庭竹出清风。浓翠生苔点，辛香发桂丛。莲池伊水入，石径远山通。愚者心还静，高人迹自同。无能相近住，终日羡邻翁。
性同相见易，紫府共闲行。阴径红桃落，秋坛白石生。藓文连竹色，鹤语应松声。风定药香细，树声泉气清。垂檐灵草影，绕壁古山名。围外坊无禁，归时踏月明。
直庐仙掖近，春气曙犹寒。隐隐银河在，丁丁玉漏残。微风飘更切，万籁杂应难。凤阁明初启，鸡人唱渐阑。静宜来禁里，清是下云端。我识朝天路，从容自整冠。
默默沧江老，官分右掖荣。立朝班近殿，奏直上知名。晓雾和香气，晴楼下乐声。蜀笺金屑腻，月兔笔毫精。禁树霏烟覆，宫墙瑞草生。露盘秋更出，玉漏昼还清。碧藓无尘染，寒蝉似鸟鸣。竹深云自宿，天近日先明。孱懦难封诏，疏愚但掷觥。素餐终日足，宁免众人轻。
鱼钥千门启，鸡人唱晓传。冕旒临玉殿，丞相入炉烟。列位同居左，分行忝在前。仰闻天语近，俯拜佩声连。綵杖祥光动，彤庭霁色鲜。威仪谁可纪，柱史有新篇。
圣朝同舜日，作相有夔龙。理化知无外，烝黎尽可封。燮和皆达识，出入并登庸。武骑增馀勇，儒冠贵所从。赠诗全六义，出镇越千峰。连日陈天乐，芳筵叠酒钟。乌台情已洽，凤阁分弥浓。栈转旌摇水，崖高马蹋松。恩深施远俗，化美见前踪。江晓流巴字，山晴耸剑峰。双油拥上宰，四海羡临邛。先路声华远，离京诏旨重。岁除今向尽，春色即相逢。嫩叶抽赪蕊，新苔长翠茸。冰销鱼潎潎，林煖鸟噰噰。泉落闻难尽，花开看不供。青城方眷恋，黄阁竟从容。计日归台席，还听长乐钟。
西亭秋望好，宁要更垂帘。夫子墙还峻，酂侯宅过谦。微风红叶下，新雨绿苔黏。窗外松初长，栏中药旋添。海图装玉轴，书目记牙签。竹色晴连地，山光远入檐。酒浓杯稍重，诗冷语多尖。属和才虽浅，题高免客嫌。
结搆立嘉名，轩窗四面明。丘墙高莫比，萧宅僻还清。池际龟潜戏，庭前药旋生。树深檐稍邃，石峭径难平。道旷襟情远，神闲视听精。古今功独出，大小隐俱成。曙雨新苔色，秋风长桂声。携诗就竹写，取酒对花倾。古寺招僧饭，方塘看鹤行。人间无此贵，半仗暮归城。
天福坤维厚，忠贤拥节旄。江同渭滨远，山似傅岩高。元气符才格，文星照笔毫。五言全丽则，六义出风骚。圣日麻双下，洪炉柄共操。宠荣连雨露，先后比萧曹。唱绝时难和，吟多客讵劳。四方虽纸贵，谁怕费钱刀。
往还知分熟，酬赠思同新。嗜饮殷偏逸，闲吟卿亦贫。古苔寒更翠，修竹静无邻。促席灯浮酒，听鸿霜满身。浅才唯是我，高论更何人。携手宜相访，穷行少路尘。
四郊初雨歇，高树滴犹残。池满红莲湿，云收绿野宽。花开半山晓，竹动数村寒。斗雀翻衣袂，惊鱼触钓竿。樽前多野客，膝下尽郎官。斸石通泉脉，移松出药栏。关东分务重，天下似公难。半醉思韦白，题诗染彩翰。
闲卧襟情远，西风菊渐芳。虚窗通晓景，珍簟卷秋光。果坠青莎径，尘离绿藓墙。药奁开静室，书阁出丛篁。对酒吟难尽，思山梦稍长。王言生彩笔，朝服惹炉香。松影幽连砌，虫声冷到床。诗成谁敢和，清思若怀霜。
以病辞朝谒，迂疏种药翁。心弥念鱼鸟，诏遣理兵戎。绕户旌旗影，吹人鼓角风。雪晴嵩岳顶，树老陕城宫。莅职才微薄，归山路未通。名卿诗句峭，诮我在关东。
穷居稀出入，门户满尘埃。病少闲人问，贫唯密友来。茅斋从埽破，药酒遣生开。多事经时别，还愁不宿回。就林烧嫩笋，绕树拣香梅。相对题新什，迟成举罚杯。
晓起闲看雨，垂檐自滴阶。风清想林壑，云湿似江淮。石信浮沤重，泥从积藓埋。气消浓酒力，心助独吟怀。飒飒通琴韵，萧萧静竹斋。綵毫无限思，念与夕郎乖。
四松相对植，苍翠映中台。擢干凌空去，移根斸石开。阴阳气潜煦，造化手亲栽。日月滋佳色，烟霄长异材。清音胜在涧，寒影遍生苔。静绕霜沾履，闲看酒满杯。同荣朱户际，永日白云隈。密叶闻风度，高枝见鹤来。赏心难可尽，丽什妙难裁。此地无因到，循环几百回。
露荷迎曙发，灼灼复田田。乍见神应骇，频来眼尚颠。光凝珠有蒂，焰起火无烟。粉腻黄丝蕊，心重碧玉钱。日浮秋转丽，雨洒晚弥鲜。醉艳酣千朵，愁红思一川。绿茎扶萼正，翠菂满房圆。淡晕还殊众，繁英得自然。高名犹不厌，上客去争先。景逸倾芳酒，怀浓习綵笺。海霞宁有态，蜀锦不成妍。客至应消病，僧来欲破禅。晓多临水立，夜只傍堤眠。金似明沙渚，灯疑宿浦船。风惊丛乍密，鱼戏影微偏。秾彩烧晴雾，殷姿缬碧泉。画工投粉笔，宫女弃花钿。鸟恋惊难起，蜂偷困不前。绕行香烂熳，折赠意缠绵。谁计江南曲，风流合管弦。
葩叠萼相重，烧栏复照空。妍姿朝景里，醉艳晚烟中。乍怪霞临砌，还疑烛出笼。绕行惊地赤，移坐觉衣红。殷丽开繁朵，香浓发几丛。裁绡样岂似，染茜色宁同。嫩畏人看损，鲜愁日炙融。婵娟涵宿露，烂熳抵春风。纵赏襟情合，闲吟景思通。客来归尽懒，莺恋语无穷。万物珍那比，千金买不充。如今难更有，纵有在仙宫。
欲识为诗苦，秋霜若在心。神清方耿耿，气肃觉沈沈。皓素中方委，严凝得更深。依稀轻夕渚，髣髴在寒林。思劲凄孤韵，声酸激冷吟。还如饮冰士，励节望知音。
素月闲秋景，骚人汎洞庭。沧波正澄霁，凉叶未飘零。练彩凝葭菼，霜容静杳冥。晓栖河畔鹤，宵映渚边萤。圆彩含珠魄，微飙发桂馨。谁怜采蘋客，此夜宿孤汀。
秦相架群材，登临契上台。查从银汉落，江自雪山来。俪曲亲流火，凌风洽小杯。帝乡如在目，欲下尽裴回。
开阁锦城中，馀闲访梵宫。九层连昼景，万象写秋空。天半将身到，江长与海通。提携出尘土，曾是穆清风。
登览值晴开，诗从野思来。蜀川新草木，秦日旧楼台。池景摇中座，山光接上台。近秋宜晚景，极目断浮埃。
松径引清风，登台古寺中。江平沙岸白，日下锦川红。疏树山根净，深云鸟迹穷。自惭陪末席，便与九霄通。
微暖春潜至，轻明雪尚残。银铺光渐湿，圭破色仍寒。无柳花常在，非秋露正团。素光浮转薄，皓质驻应难。幸得依阴处，偏宜带月看。玉尘销欲尽，穷巷起袁安。
水府乘闲望，圆波息跃鱼。从来暴泥久，今日脱泉初。得志宁相忌，无心任宛如。龙门应可度，鲛室岂常居。掉尾方穷乐，游鳞每自舒。乘流千里去，风力藉吹嘘。
朱楼对翠微，红旆出重扉。此地千人望，寥天一鹤归。雪封山崦白，鸟拂栈梁飞。谁比趋庭恋，骊珠耀綵衣。
千里入黄云，羁愁日日新。疏钟关路晓，远雨塞山春。南眺有归雁，北来无故人。却思陪宴处，回望与天邻。
开门绝壑旁，蹑藓过花梁。路入峰峦影，风来芝朮香。夜吟明雪牖，春梦闭云房。尽室更何有，一琴兼一觞。
楼压寒江上，开帘对翠微。斜阳诸岭暮，古渡一僧归。窗迥云冲起，汀遥鸟背飞。谁言坐多倦，目极自忘机。
东吴与上国，万里路迢迢。为别晨昏久，全轻水陆遥。湘阴岛上寺，楚色月中潮。到此一长望，知君积恨销。
同志幸同年，高堂君独还。齐荣恩未报，共隐事应闲。访寺临湖岸，开楼见海山。洛中推二陆，莫久恋乡关。
四座莫纷纷，须臾岐路分。自从同得意，谁不惜离群。旧国连青海，归程在白云。弃繻当日路，应竞看终军。
若说君高道，何人更得如。公庭唯树石，生计是琴书。诗句峭无敌，文才清有馀。不知尺水内，争滞北溟鱼。
西风又开菊，久客意如何。旧国天涯远，清砧月夜多。明时难际会，急景易蹉跎。抱玉终须献，谁言恋薜萝。
恩重空感激，何门誓杀身。谬曾分玉石，竟自困风尘。阴谷非因暖，幽丛岂望春。升沈在言下，应念异他人。
莺迁与鹢退，十载泣岐分。蜀道重来老，巴猿此去闻。晓程侵岭雪，远栈入溪云。莫滞趋庭恋，荣亲祗待君。
南山色当户，初日半檐时。鹤去卧看远，僧来嫌起迟。窗明云影断，庭晓树阴移。何处题新句，连溪密叶垂。
古寺更何有，当庭唯折幢。伴僧青藓榻，对雨白云窗。暝色生前岭，离魂隔远江。沙洲半藜草，飞鹭白双双。
际海礼冰碧，穿云来玉清。千山盘鸟道，十里入猿声。草木飘香异，云霞引步轻。谁言鳌顶上，此处是蓬瀛。
淼淼万馀里，扁舟发落晖。沧溟何岁别，白首此时归。寒暑途中变，人烟岭外稀。惊天巨鳌斗，蔽日大鹏飞。雪入行砂屦，云生坐石衣。汉风深习得，休恨本心违。
洪河何处望，一境在孤烟。极野如蓝日，长波似镜年。卷帘花影里，倚槛鹤巢边。霞焰侵旌旆，滩声杂管弦。钟微来叠岫，帆远落遥天。过客多相指，应疑会水仙。
吾君理化清，上瑞报时平。晓吹何曾歇，柔条自不鸣。花香知暗度，柳动觉潜生。只见低垂影，那闻击触声。大王初溥畅，少女正轻盈。幸遇无私力，幽芳愿发荣。
日日恨何穷，巴云旧隐空。一为栖寓客，二见北归鸿。有道期攀桂，无门息转蓬。赁居将罄比，乞食与僧同。花月登临处，江山怅望中。众皆轻病骥，谁肯救焦桐。坐惜春还至，愁吟夜每终。谷寒思变律，叶晚怯回风。谒蔡惭王粲，怜衡冀孔融。深恩知尚在，何处问穷通。
面作天地玄，鼻有雁门紫。既无左达承，何劳罔谈彼。
欲速意何成，康庄欲砥平。天衢皆利往，吾道泰方行。不复由莱径，无由见蒋生。三条遵广达，九轨尚安贞。紫陌悠悠去，芳尘步步清。澹台千载后，公正有遗名。
帝里春光正，葱茏喜气浮。锦铺仙禁侧，镜写曲江头。红萼开萧阁，黄丝拂御楼。千门歌吹动，九陌绮罗游。日近风先满，仁深泽共流。应非憔悴质，辛苦在神州。
佛许众生愿，心坚石也穿。今朝虽送别，会却有明年。
落尽万株红，无人解系风。今朝芳径里，惆怅锦机空。
行逢葛溪水，不见葛仙人。空抛青竹杖，咒作葛陂神。
万籁不在耳，寂寥心境清。无妨数茎竹，时有萧萧声。
湘水终日流，湘妃昔时哭。美色已成尘，泪痕犹在竹。
三复招隐吟，不知寒夜深。看看西来月，移到青天心。
万古湘江竹，无穷奈怨何。年年长春笋，只是泪痕多。
世事知难了，应须问苦空。羞将看花眼，来入梵王宫。
乞巧望星河，双双并绮罗。不嫌针眼小，只道月明多。
乌鹊语千回，黄昏不见来。漫教脂粉匣，闭了又重开。
笑向卿卿道，耽书夜夜多。出来看玉兔，又欲过银河。
一种貌如仙，人情要自偏。罗敷有底好，最得使君怜。
自喜寻幽夜，新当及第年。还将天上桂，来访月中仙。
窗牖月色多，坐卧禅心静。青鬼来试人，夜深弄灯影。
丹砂画顽石，黄金横一尺。人世较短长，仙家爱平直。
夜深秋洞里，风雨报龙归。何事触人睡，不教胡蝶飞。
春景照林峦，玲珑雪影残。井泉添碧甃，药圃洗朱栏。云路迷初醒，书堂映渐难。花分梅岭色，尘减玉阶寒。远称栖松鹤，高宜点露盘。伫逢春律后，阴谷始堪看。
玉幢亘碧虚，此乃真人居。裴回仍未进，邪省犹难除。
日落烟水黯，骊珠色岂昏。寒光射万里，霜缟遍千门。
玉魄东方开，嫦娥逐影来。洗心兼涤目，恍若游春台。
清波滔碧天，乌藏黯黮连。二仪不辨处，忽吐清光圆。
红粉当三五，青娥艳一双。绮罗回锦陌，弦管入花江。落雁惊金弹，抛杯泻玉缸。谁知褐衣客，憔悴在书窗。
草短花初拆，苔青柳半黄。隔帘春雨细，高枕晓莺长。无事含闲梦，多情识异香。欲寻苏小小，何处觅钱塘。
春暮越江边，春阴寒食天。杏花香麦粥，柳絮伴鞦韆。酒是芳菲节，人当桃李年。不知何处恨，已解入筝弦。
翠幕卷回廊，银灯开后堂。风惊拥砌叶，月冷满庭霜。绮席人将醉，繁弦夜未央。共怜今促席，谁道客愁长。
楚塞望苍然，寒林古戍边。秋风人渡水，落日雁飞天。
宝台侵汉远，金地接霞高。何必游天外，忻此契卢敖。
江浦程千里，离尊泪数行。无论吴与楚，俱是客他乡。
何处最悲辛，长亭临古津。往来舟楫路，前后别离人。
紫绿终朝染，因何不识非。莆田竹木贵，背负十柴归。
此夜年年月，偏宜此地逢。近看江水浅，遥辨雪山重。万井金花肃，千林玉露浓。不唯楼上思，飞盖亦陪从。
桃源千里远，花洞四时春。中有含真客，长为不死人。松高枝叶茂，鹤老羽毛新。莫遣同篱槿，朝荣暮化尘。
青阳初入律，淑气应春风。始辨梅花里，俄分柳色中。依微开夕照，澹荡媚晴空。拂水生蘋末，经岩触桂丛。稍抽兰叶紫，微吐杏花红。愿逐仁风布，将俾生植功。
投荒垂一纪，新诏下荆扉。疑比庄周梦，情如苏武归。赐环留逸响，五马助征騑。不羡衡阳雁，春来前后飞。
驱车方向阙，回首一临川。多垒非余耻，无谋终自怜。乱松知野寺，馀雪记山田。惆怅樵渔事，今还又落然。
水上鹄已去，亭中鸟又鸣。辞因使楚重，名为救齐成。荒垄遽千古，羽觞难再倾。刘伶今日意，异代是同声。
连璧本难双，分符刺小邦。崩云下漓水，劈箭上浔江。负弩啼寒狖，鸣枹惊夜狵。遥怜郡山好，谢守但临窗。
鹓鸿念旧行，虚馆对芳塘。落日明朱槛，繁花照羽觞。泉归沧海近，树入楚山长。荣贱俱为累，相期在故乡。
柳州柳刺史，种柳柳江边。谈笑为故事，推移成昔年。垂阴当覆地，耸干会参天。好作思人树，惭无惠化传。
丘山仰德耀，天路下征騑。梦喜三刀近，书嫌五载违。凝情江月落，属思岭云飞。会入司徒府，还邀周掾归。
平野春草绿，晓莺啼远林。日晴潇湘渚，云断岣嵝岑。仙驾不可望，世途非所任。凝情空景慕，万里苍梧阴。
侯门辞必服，忍位取悲增。去鲁心犹在，从周力未能。家山馀五柳，人世遍千灯。莫让金钱施，无生道自弘。
信书成自误，经事渐知非。今日临岐别，何年待汝归。
好在湘江水，今朝又上来。不知从此去，更遣几年回。
幽径为谁开，美人城北来。王程倘馀暇，一上子陵台。
九扈鸣已晚，楚乡农事春。悠悠故池水，空待灌园人。
知命儒为贵，时中圣所臧。处心齐宠辱，遇物任行藏。关识新安地，封传临晋乡。挺生推豹蔚，遐步仰龙骧。干有千寻竦，精闻百鍊钢。茂功期舜禹，高韵状羲黄。足逸诗书囿，锋摇翰墨场。雅歌张仲德，颂祝鲁侯昌。宪府初腾价，神州转耀铓。右言盈简策，左辖备条纲。响切晨趋佩，烟浓近侍香。司仪六礼洽，论将七兵扬。合乐来仪凤，尊祠重饩羊。卿材优柱石，公器擅岩廊。峻节临衡峤，和风满豫章。人归父母育，郡得股肱良。细故谁留念，烦言肯过防。璧非真盗客，金有误持郎。龟虎休前寄，貂蝉冠旧行。训刑方命吕，理剧复推张。直用明销恶，还将道胜刚。敬逾齐国社，恩比召南棠。希怨犹逢怒，多容竞忤彊。火炎侵琬琰，鹰击谬鸾凰。刻木终难对，焚芝未改芳。远迁逾桂岭，中徙滞馀杭。顾土虽怀赵，知天讵畏匡。论嫌齐物诞，骚爱远游伤。丽泽周群品，重明照万方。斗间收紫气，台上挂清光。福为深仁集，妖从盛德禳。秦民啼畎亩，周士舞康庄。采绶还垂艾，华簪更截肪。高居迁鼎邑，遥傅好书王。碧树环金谷，丹霞映上阳。留欢唱容与，要醉对清凉。故友仍同里，常僚每合堂。渊龙过许劭，冰鲤吊王祥。玉漏天门静，铜驼御路荒。涧瀍秋潋滟，嵩少暮微茫。遵渚徒云乐，冲天自不遑。降神终入辅，种德会明扬。独弃伧人国，难窥夫子墙。通家殊孔李，旧好即潘杨。世议排张挚，时情弃仲翔。不言缧绁枉，徒恨纆徽长。贾赋愁单阏，邹书怯大梁。炯心那自是，昭世懒佯狂。鸣玉机全息，怀沙事不忘。恋恩何敢死，垂泪对清湘。
远弃甘幽独，谁云值故人。好音怜铩羽，濡沫慰穷鳞。困志情惟旧，相知乐更新。浪游轻费日，醉舞讵伤春。风月欢宁间，星霜分益亲。已将名是患，还用道为邻。机事齐飘瓦，嫌猜比拾尘。高冠余肯赋，长铗子忘贫。晼晚惊移律，睽携忽此辰。开颜时不再，绊足去何因。海上销魂别，天边吊影身。秖应西涧水，寂寞但垂纶。
郡楼有遗唱，新和敌南金。境以道情得，人期幽梦寻。层轩隔炎暑，迥野恣窥临。凤去徽音续，芝焚芳意深。游鳞出陷浦，唳鹤绕仙岑。风起三湘浪，云生万里阴。宏规齐德宇，丽藻竞词林。静契分忧术，闲同迟客心。骅骝当远步，鶗鴂莫相侵。今日登高处，还闻梁父吟。
骄阳愆岁事，良牧念菑畬。列骑低残月，鸣笳度碧虚。稍穷樵客路，遥驻野人居。谷口寒流净，丛祠古木疏。焚香秋雾湿，奠玉晓光初。肸蚃巫言报，精诚礼物馀。惠风仍偃草，灵雨会随车。俟罪非真吏，翻惭奉简书。
设色既成象，卿云示国都。九天开秘祉，百辟赞嘉谟。抱日依龙衮，非烟近御炉。高标连汗漫，迥望接虚无。裂素荣光发，舒华瑞色敷。恒将配尧德，垂庆代河图。
去岁虽无战，今年未得归。皇恩何以报，春日得春衣。
挟纩非真纩，分衣是假衣。从今貔武士，不惮戍金微。
禹凿锋鈚后，巍峨直至今。孤峰浮水面，一柱钉波心。顶压三门险，根随九曲深。拄天形突兀，逐浪势浮沉。岸向秋涛射，祠斑夜涨侵。喷香龙上下，刷羽鸟登临。祇有尖迎日，曾无柱影阴。旧碑文字在，遗事可追寻。
寒水停园沼，秋池满败荷。杜门穷典籍，所得事今多。
谁谓三才贵，余观万化同。心虚嫌蠹食，年老怯狂风。
秋天如镜空，楼阁尽玲珑。水暗馀霞外，山明落照中。鸟行看渐远，松韵听难穷。今日登临意，多欢语笑同。
重楼窗户开，四望敛烟埃。远岫林端出，清波城下回。乍疑蝉韵促，稍觉雪风来。并起乡关思，销忧在酒杯。
风杪影凌乱，露轻光陆离。如霞散仙掌，似烧上峨嵋。道树千花发，扶桑九日移。因山成众像，不复藉蟠螭。
涌出多宝塔，往来飞锡僧。分明三五月，传照百千灯。驯狖移高柱，庆云遮半层。夜深寒焰白，犹自缀金绳。
磊落风初定，轻明云乍妨。疏中摇月彩，繁处杂星芒。火树枝柯密，烛龙鳞甲张。穷愁读书者，应得假馀光。
天心惟助善，圣迹此开阳。载恐雷轮重，絙疑电索长。上冲挟螮蝀，不动束锒铛。饥鸟未曾啄，乖龙宁敢藏。
重叠碎晴空，馀霞更照红。蝉踪近鳷鹊，鸟道接相风。苔静金轮路，云轻白日宫。壁诗传谢客，门榜占休公。
一院暑难侵，莓苔共影深。标枝争息鸟，馀吹正开襟。宿雨香添色，残阳石在阴。乘闲动诗意，助静入禅心。
古画思匡岭，上方疑傅岩。蝶闲移忍草，蝉晓揭高杉。香字消芝印，金经发茝函。井通松底脉，书坼洞中缄。
曾话黄陵事，今为白日摧。老无儿女累，谁哭到泉台。
有松堪系马，遇钵更投针。记得汤师句，高禅助朗吟。乘晴入精舍，语默想东林。尽是忘机侣，谁惊息影禽。一雨微尘尽，支郎许数过。方同嗅薝卜，不用算多罗。
相好全如梵，端倪祗为隋。宁同蚌顽恶，但与鹬相持。虽因雀变化，不逐月亏盈。纵有天中匠，神工讵可成。
杉松何相疏，榆柳方迥屑。无人擅谈柄，一枝不敢折。中庭苔藓深，吹馀鸣佛禽。至于摧折枝，凡草犹避阴。僻径根从露，闲房枝任侵。一株风正好，来助碧云吟。时时埽窗声，重露滴寒砌。风飐一枝遒，闲窥别生势。偃盖入楼妨，盘根侵井窄。高僧独惆怅，为与澄岚隔。
符命自陶唐，吾君应会昌。千年清德水，九折满荣光。极岸浮佳气，微波照夕阳。澄辉明贝阙，散彩入龙堂。近带关云紫，遥连日道黄。冯夷矜海若，汉武贵宣房。渐没孤槎影，仍呈一苇航。抚躬悲未济，作颂喜时康。
才甘鱼目并，艺怯马蹄间。王谢初飞盖，姬姜尽下山。缚鸡方角逐，射雉岂开颜。乱翠移林色，狂红照座殷。防梭齿虽在，乞帽鬓惭斑。傥恕相如瘦，应容累骑还。
共入夕阳寺，因窥甘露门。清香惹苔藓，忍草杂兰荪。捷偈飞钳荅，新诗倚杖论。坏幡标古刹，圣画焕崇垣。岂慕穿笼鸟，难防在牖猿。一音唯一性，三语更三幡。
如生小小真，犹自未栖尘。褕袂将离座，斜柯欲近人。昔时知出众，情宠占横陈。不遣游张巷，岂教窥宋邻。庾楼吹笛裂，弘阁赏歌新。蝉怯纤腰步，蛾惊半额嚬。图形谁有术，买笑讵辞贫。复陇迷村径，重泉隔汉津。同心知作羽，比目定为鳞。残月巫山夕，馀霞洛浦晨。
悉为无事者，任被俗流憎。客异干时客，僧非出院僧。远闻疏牖磬，晓辨密龛灯。步触珠幡响，吟窥钵水澄。句饶方外趣，游惬社中朋。静里已驯鸽，斋中亦好鹰。金涂笔是褧，彩溜纸非缯。锡杖已剋锻，田衣从怀塍。占床暂一胁，卷箔赖长肱。佛日初开照，魔天破几层。咒中陈秘计，论处正先登。勇带绽针石，危防丘井藤。
密密助堂堂，隋人歌檿桑。双弧摧孔雀，一矢陨贪狼。百步望云立，九规看月张。获蛟徒破浪，中乙漫如墙。还似贯金鼓，更疑穿石梁。因添挽河力，为灭射天狂。绝艺却南牧，英声来鬼方。丽龟何足敌，殪豕未为长。龙臂胜猿臂，星芒超箭芒。虚誇绝高鸟，垂拱议明堂。
翻了西天偈，烧馀梵宇香。撚眉愁俗客，支颊背残阳。洲号惟思沃，山名祗记匡。辨中摧世智，定里破魔强。许睿禅心彻，汤休诗思长。朗吟疏磬断，久语贯珠妨。乘兴书芭叶，闲来入豆房。漫题存古壁，怪画匝长廊。
彩云入帝乡，白鹤又回翔。久留深不可，蓬岛路遐长。
空爱长生术，不是长生人。今日洛川别，可惜洞中春。
长安九城路，戚里五侯家。结束趋平乐，联翩抵狭斜。高楼临远水，复道出繁花。唯见相如宅，蓬门度岁华。
时人多不见，出入五湖间。寄酒全吾道，移家爱远山。更看秋草暮，欲共白云还。虽在风尘裹，陶潜身自闲。
西陵遇风处，自古是通津。终日空江上，云山若待人。汀洲寒事早，鱼鸟兴情新。回望山阴路，心中有所亲。
中司龙节贵，上客虎符新。地控吴襟带，才高汉缙绅。泛舟应度腊，入境便行春。处处歌来暮，长江建业人。
不见关山去，何时到剡中。已闻成竹木，更道长儿童。篱落云常聚，村墟水自通。朝朝忆玄度，非是对清风。
辛勤万里道，萧索九秋残。月照闽中夜，天凝海上寒。王程无地远，主意在人安。遥寄登楼作，空知行路难。
何处多明月，津亭暑夜深。烟霞不可望，云树更沈沈。好是吴中隐，仍为洛下吟。微官朝复夕，牵强亦何心。
支公身欲老，长在沃州多。慧力堪传教，禅功久伏魔。山云随坐夏，江草伴头陀。借问回心后，贤愚去几何。
秋兴因危堞，归心过远山。风霜征雁早，江海旅人闲。驿树寒仍密，渔舟晚自还。仲宣何所赋，秪叹在荆蛮。
玉佩石榴裙，当年嫁使君。专房犹见宠，倾国众皆闻。歌舞常无对，幽明忽此分。阳台千万里，何处作朝云。
人群不相见，乃在白云间。问我将何适，羡君今独闲。朝朝汲淮水，暮暮上龟山。幸已安贫定，当从鬓发斑。
由来山水客，复道向新安。半是乘潮便，全非行路难。晨装林月在，野饭浦沙寒。严子千年后，何人钓旧滩。
功成方自得，何事学干求。果以浮名误，深贻达士羞。九江连涨海，万里任虚舟。岁晚同怀客，相思波上鸥。
东皋若近远，苦雨隔还期。闺岁风霜晚，山田收穫迟。茅檐燕去后，樵路菊黄时。平子游都久，知君坐见嗤。
重阳秋已晚，千里信仍稀。何处登高望，知君正忆归。还当采时菊，定未授寒衣。欲识离居恨，郊园正掩扉。
对酒闲斋晚，开轩腊雪时。花飘疑节候，色净润帘帷。委树寒枝弱，萦空去雁迟。自然堪访戴，无复四愁诗。
寂然空伫立，往往报疏钟。高馆谁留客，东南二室峰。川原通霁色，田野变春容。惆怅层城暮，犹言归路逢。
寂寞坐遥夜，清风何处来？天高散骑省，月冷建章台。邻笛哀声急，城砧朔气催。芙蓉已委绝，谁复可为媒。
悲猿何处发，郢路第三声。远客知秋暮，空山益夜清。啾啾深众木，噭噭入孤城。坐觉盈心耳，翛然适楚情。
上方偏可适，季月况堪过。远近水声至，东西山色多。夕阳留径草，新叶变庭柯。已度清明节，春秋如客何。
人闲当岁暮，田野尚逢迎。莱子多嘉庆，陶公得此生。寒芜连古渡，云树近严城。鸡黍无辞薄，贫交但贵情。
医王犹有疾，妙理竞难穷。饵药应随病，观身转悟空。地闲花欲雨，窗冷竹生风。几日东林去，门人待远公。
冰结杨柳津，从吴去入秦。徒云还上国，谁为作中人。驿树同霜霰，渔舟伴苦辛。相如求一谒，词赋远随身。
平明登古戍，徙倚待寒潮。江海方回合，云林自寂寥。讵能知远近，徒见荡烟霄。即此沧洲路，嗟君久折腰。
露冕临平楚，寒城带早霜。时同借河内，人是卧淮阳。积水澄天堑，连山入帝乡。因高欲见下，非是爱秋光。
江上春常早，闽中客去稀。登山怨迢递，临水惜芳菲。烟树何时尽，风帆几日归。还看复命处，盛府有光辉。
入贡列诸生，诗书业早成。家承孔圣后，身有鲁儒名。楚水通荥浦，春山拥汉京。爱君方弱冠，为赋少年行。
一帆何处去，正在望中微。浦迥摇空色，汀回见落晖。每争高鸟度，能送远人归。偏似南浮客，悠扬无所依。
采茶非采菉，远远上层崖。布叶春风暖，盈筐白日斜。旧知山寺路，时宿野人家。借问王孙草，何时泛碗花。
云林不可望，溪水更悠悠。共载人皆客，离家春是秋。远山方对枕，细雨莫回舟。来往南徐路，多为芳草留。
旗鼓军威重，关山客路赊。待封甘度陇，回首不思家。城下春山路，营中瀚海沙。河源虽万里，音信寄来查。
昔闻玄度宅，门向会稽峰。君住东湖下，清风继旧踪。秋深临水月，夜半隔山钟。世故多离别，良宵讵可逢。
出家童子岁，爱此雪山人。长路经千里，孤云伴一身。水中应见月，草上岂伤春。永日空林下，心将何物亲。
天仗星辰转，霜冬景气和。树含温液润，山入缭垣多。丞相金钱赐，平阳玉辇过。鲁儒求一谒，无路独如何。
虽是寻山客，还同慢世人。读书惟务静，无褐不忧贫。野色春冬树，鸡声远近邻。郤公即吾友，合与尔相亲。
江城闻鼓角，旅宿复何如。寒月此宵半，春风旧岁馀。徒云资薄禄，未必胜闲居。见欲扁舟去，谁能畏简书。
莫叹辞家远，方看佐郡荣。长林通楚塞，高岭见秦城。雪向峣关下，人从郢路迎。翩翩骏马去，自是少年行。
出送东方骑，行安南楚人。城池春足雨，风俗夜迎神。郢路逢归客，湘川问去津。争看使君度，皂盖雪中新。
礼盛追崇日，人知友悌恩。旧居从代邸，新陇入文园。鸿宝仙书秘，龙旂帝服尊。苍苍松里月，万古此高原。
徂谢年方久，哀荣事独稀。虽殊百两迓，同是九泉归。诏使归金策，神人送玉衣。空山竟不从，宁肯学湘妃。
何事休官早，归来作郑人。云山随伴侣，伏腊见乡亲。南亩无三径，东林寄一身。谁当便静者，莫使甑生尘。
无论行远近，归向旧烟林。寥落人家少，青冥鸟道深。白云长满目，芳草自知心。山色连东海，相思何处寻。
直到群峰下，应无累日程。高车入郡舍，流水出关城。草色田家迥，槐阴府吏迎。还将海沂咏，籍甚汉公卿。
故垒烟尘后，新军河塞间。金貂宠汉将，玉节度萧关。澶漫沙中雪，依稀汉口山。人知窦车骑，计日勒铭还。
岐路穷无极，长江九派分。行人随旅雁，楚树入湘云。久在征南役，何殊蓟北勋。离心不可问，岁暮雪纷纷。
登山自补屐，访友不赍粮。坐啸青枫晚，行吟白日长。人烟隔水见，草气入林香。谁作招寻侣，清斋宿紫阳。
三年期上国，万里自东溟。曲盖遵长道，油幢憩短亭。楚云山隐隐，淮雨草青青。康乐多新兴，题诗纪所经。
但见全家去，宁知几日还。白云迎谷口，流水出人间。冠冕情遗世，神仙事满山。其中应有物，岂贵一身闲。
已能持律藏，复去礼禅亭。长老偏摩顶，时流尚诵经。独行寒野旷，旅宿远山青。眷属空相望，鸿飞已杳冥。
本在胡笳曲，今从汉将营。浓阴方待庇，弱植岂无情。比雪花应吐，藏乌叶未成。五株蒙远赐，应使号先生。
故山闻独往，樵路忆相从。冰结泉声绝，霜清野翠浓。篱边颍阳道，竹外少姨峰。日夕田家务，寒烟隔几重。
家贫不自给，求禄为荒年。调补无高位，卑栖屈此贤。江山欲霜雪，吴楚接风烟。相去诚非远，离心亦渺然。
风沙悲久戍，雨雪更劳师。绝漠无人境，将军苦战时。山川迷向背，氛雾失旌旗。徒念天涯隔，中人芳草期。
离堂徒宴语，行子但悲辛。虽是还家路，终为陇上人。先秋雪已满，近夏草初新。唯有闻羌笛，梅花曲里春。
共结寻真会，还当退食初。炉烟云气合，林叶雨声馀。溽暑销珍簟，浮凉入绮疏。归心从念远，怀此复何如。
深山秋事早，君去复何如。裛露收新稼，迎寒葺旧庐。题诗即招隐，作赋是闲居。别后空相忆，嵇康懒寄书。
不向新安去，那知江路长。猿声比庐霍，水色胜潇湘。驿树收残雨，渔家带夕阳。何须愁旅泊，使者有辉光。
孤烟灵洞远，积雪满山寒。松柏凌高殿，莓苔封古坛。客来清夜久，仙去白云残。明日开金箓，焚香更沐兰。
乞还方未遂，日夕望云林。况复逢春草，何劳问此心。闭门公务散，枉策故情深。遥夜他乡酒，同君梁甫吟。
春雪偏当夜，暄风却变寒。庭深不复扫，城晓更宜看。命酒闲令酌，披蓑晚未冠。连营鼓角动，忽似战桑乾。
惆怅烟郊晚，依然此送君。长河隔旅梦，浮客伴孤云。淇上春山直，黎阳大道分。西陵倘一吊，应有士衡文。
卖药何为者，逃名市井居。唯通远山信，因致逸人书。已报还丹效，全将世事疏。秋风景溪里，萧散寄樵渔。
分务江南远，留欢幕下荣。枫林萦楚塞，水驿到湓城。岸草知春晚，沙禽好夜惊。风帆几泊处，处处暮潮清。
落日凭危堞，春风似故乡。川流通楚塞，山色绕徐方。壁垒依寒草，旌旗动夕阳。元戎资上策，南亩起耕桑。
吏散重门掩，僧来闭阁闲。远心驰北阙，春兴寄东山。草长风光里，莺喧静默间。芳辰不可住，惆怅暮禽还。
东洛居贤相，南方待本师。旌麾俨欲动，杯锡杳仍迟。积雪迷何处，惊风泊几时。大臣能护法，况有故山期。
古庙风烟积，春城车骑过。方修汉祖祀，更使沛童歌。寝帐巢禽出，香烟水雾和。神心降福处，应在故乡多。
凝阴晦长箔，积雪满通川。征客寒犹去，愁人昼更眠。谢家兴咏日，汉将出师年。闻有招寻兴，随君访戴船。
一心求妙道，几岁候真师。丹灶今何在，白云无定期。昆崙烟景绝，汗漫往还迟。君但焚香待，人间到有时。
时鸟催春色，离人惜岁华。远山随拥传，芳草引还家。北固潮当阔，西陵路稍斜。纵令寒食过，犹有镜中花。
延陵初罢讲，建业去随缘。翻译推多学，坛场最少年。浣衣逢野水，乞食向人烟。遍礼南朝寺，焚香古像前。
历历缘荒岸，溟溟入远天。每同沙草发，长共水云连。摇落潮风早，离披海雨偏。故伤游子意，多在客舟前。
沃州传教后，百衲老空林。虑尽朝昏磬，禅随坐卧心。鹤飞湖草迥，门闭野云深。地与天台接，中峰早晚寻。
远送临川守，还同康乐侯。岁时徒改易，今古接风流。五马嘶长道，双旌向本州。乡心寄西北，应上郡城楼。
北固多陈迹，东山复盛游。铙声发大道，草色引行驺。此地何时有，长江自古流。频随公府步，南客寄徐州。
东林初结构，已有晚钟声。窗户背流水，房廊半架城。远山重叠见，芳草浅深生。每与君携手，多烦长老迎。
湘竹殊堪制，齐纨且未工。幸亲芳袖日，尤带旧林风。掩笑歌筵里，传书卧阁中。竟将为别赠，宁与合欢同。
湖上孤帆别，江南谪宦归。前程愁更远，临水泪沾衣。云梦春山遍，潇湘过客稀。武陵招我隐，岁晚闭柴扉。
世故还相见，天涯共向东。春归江海上，人老别离中。郡吏名何晚，沙鸥道自同。甘泉须早献，且莫叹飘蓬。
花宫难久别，道者忆千灯。残雪入林路，深山归寺僧。日光依嫩草，泉响滴春冰。何用求方便，看心是一乘。
行当腊候晚，共惜岁阴残。闻道巴山远，如何蜀路难。荒林藏积雪，乱石起惊湍。君有亲人术，应令劳者安。
能知出世法，讵有在家心。南院开门送，东山策杖寻。经年期故里，及夏到空林。念远长劳望，朝朝草色深。
桂水饶枫杉，荆南足烟雨。犹疑黛色中，复是雒阳岨。
朝见巴江客，暮见巴江客。云帆傥暂停，中路阳台夕。
落日事搴陟，西南投一峰。诚知秋水浅，但怯无人踪。
少室尽西峰，鸣皋隐南面。柴门纵复关，终日窗中见。
上路各乘轩，高明尽鸣玉。宁知涧下人，自爱轻波渌。
草遍颍阳山，花开武陵水。春色既已同，人心亦相似。
嫩叶生初茂，残花少更鲜。结根龙藏侧，故欲并青莲。
春风来几日，先入辟疆园。身外无馀事，闲吟昼闭门。
湘水风日满，楚山朝夕空。连峰虽已见，犹念长云中。
散点空阶下，闲凝细雨中。那能久相伴，嗟尔殢秋风。
海岸耕残雪，溪沙钓夕阳。客中何所有，春草渐看长。
高山迥欲登，远水深难渡。杳杳复漫漫，行人别家去。
千年古貌多，八月秋涛晚。偶被主人留，那知来近远。
巧解逢人笑，还能乱蝶飞。春时风入户，几片落朝衣。
行随新树深，梦隔重江远。迢递风日间，苍茫洲渚晚。
欲逐淮潮上，暂停渔子沟。相望知不见，终是屡回头。
霜风惊度雁，月露皓疏林。处处砧声发，星河秋夜深。
放溜出江口，回瞻松栝深。不知舟中月，更引湖间心。
夜雨须停棹，秋风暗入衣。见君尝北望，何事却南归。
南桥春日暮，杨柳带青渠。不得同携手，空成意有馀。
从来无检束，只欲老烟霞。鸡犬声相应，深山有几家。
底事洪泽壁，空留黄绢词。年年淮水上，行客不胜悲。
夜夜梦莲宫，无由见远公。朝来出门望，知在雪山中。
吴洲见芳草，楚客动归心。屈宋乡山古，荆衡烟雨深。艰难十载别，羁旅四愁侵。澧月通沅水，湘云入桂林。已看生白发，当为乏黄金。江海时相见，唯闻梁甫吟。
野性难驯狎，荒郊自闭门。心闲同海鸟，日夕恋山村。屡枉琼瑶赠，如今道术存。远峰时振策，春雨耐香源。复有故人在，宁闻庐鹊喧。青青草色绿，终是待王孙。
一官知所傲，本意在云泉。濡翰生新兴，群峰忽眼前。黛中分远近，笔下起风烟。岩翠深樵路，湖光出钓船。寒侵赤城顶，日照武陵川。若览名山志，仍闻招隐篇。遂令江海客，惆怅忆闲田。
白首沧洲客，陶然得此生。庞公采药去，莱氏与妻行。乍见还州里，全非隐姓名。枉帆临海峤，贳酒秣陵城。伐木吴山晓，持竿越水清。家人恣贫贱，物外任衰荣。忽尔辞林壑，高歌至上京。避喧心已惯，念远梦频成。石路寒花发，江田腊雪明。玄纁倘有命，何以遂躬耕。
使臣怀饯席，亚尹有前溪。客是仙舟里，途从御苑西。泉声喧暗竹，草色引长堤。故绛青山在，新田绿树齐。天秋闻别鹄，关晓待鸣鸡。应叹沈冥者，年年津路迷。
古庙川原迥，重门禁籞连。海童纷翠盖，羽客事琼筵。御路分疏柳，离宫出苑田。兴新无向背，望久辨山川。物外将遗老，区中誓绝缘。函关若远近，紫气独依然。
清冬洛阳客，寒漏建章台。出禁因风彻，萦窗共月来。偏将残濑杂，乍与远鸿哀。遥夜重城警，流年滴水催。闲斋堪坐听，况有故人杯。
肃寺祠灵境，寻真到隐居。夤缘幽谷远，萧散白云馀。晚节持僧律，他年著道书。海边曾狎鸟，濠上正观鱼。寂静求无相，淳和睹太初。一峰绵岁月，万性任盈虚。篱隔溪钟度，窗临涧木疏。谢公怀旧壑，回驾复何如。
千里独游日，有怀谁与同。言过细阳令，一遇郎陵公。清节迈多士，斯文传古风。闾阎知俗变，原野识年丰。吾道方在此，前程殊未穷。江天经岘北，客思满巴东。梦渚夕愁远，山丘晴望通。应嗟出处异，流荡楚云中。
远怀不可道，历稔倦离忧。洛下闻新雁，江南想暮秋。澄清佐八使，纲纪案诸侯。地识吴平久，才当晋用求。时贤几殂谢，摛藻继风流。更有西陵作，还成北固游。归途限尺牍，王事在扁舟。山色临湖尽，猿声入梦愁。
何事成迁客，思归不见乡。游吴经万里，吊屈过三湘。水与荆巫接，山通鄢郢长。名嗟黄绶系，才是白眉良。独结南枝恨，应思北雁行。忧来沽楚酒，玄鬓莫凝霜。
惊湍流不极，夜度识云岑。长带溪沙浅，时因山雨深。方同七里路，更遂五湖心。揭厉朝将夕，潺湲古至今。花源君若许，虽远亦相寻。
烽火惊戎塞，豺狼犯帝畿。川原无稼穑，日月翳光辉。里社枌榆毁，宫城骑吏非。群生被惨毒，杂虏耀轻肥。多士从芳饵，唯君识祸机。心同合浦叶，命寄首阳薇。耻作纤鳞喣，方随高鸟飞。山经商岭出，水泛汉池归。离别霜凝鬓，逢迎泪迸衣。京华长路绝，江海故人稀。秉节身常苦，求仁志不违。秪应穷野外，耕种且相依。
郢匠抡材日，辕轮必尽呈。敢言当一干，徒欲隶诸生。末学惭邹鲁，深仁录弟兄。馀波知可挹，弱植更求荣。绩愧他年败，功期此日成。方因旧桃李，犹冀载飞鸣。道浅犹怀分，时移但自惊。关门惊暮节，林壑废春耕。十里嵩峰近，千秋颍水清。烟花迷戍谷，墟落接阳城。渺默思乡梦，迟回知己情。劳歌终此曲，还是苦辛行。
艳唱召燕姬，清弦待卢女。由来道姓秦，谁不知家楚。传杯见目成，结带明心许。宁辞玉辇迎，自堪金屋贮。朝朝作行云，襄王迷处所。
前程观拜庆，旧馆惜招携。荀氏风流远，胡家清白齐。川回吴岫失，塞阔楚云低。举目亲鱼鸟，惊心怯鼓鼙。人稀渔浦外，滩浅定山西。无限青青草，王孙去不迷。
诏使殊方远，朝仪旧典行。浮天无尽处，望日计前程。暂喜孤山出，长愁积水平。野风飘叠鼓，海雨湿危旌。异俗知文教，通儒有令名。还将大戴礼，方外授诸生。
孟孙唯问孝，莱子复辞官。幸遂温凊愿，其甘稼穑难。采芝供上药，拾槿奉晨餐。栋里云藏雨，山中暑带寒。非时应有笋，闲地尽生兰。赐告承优诏，长筵永日欢。
江南成久客，门馆日萧条。惟有图书在，多伤鬓发凋。诸生陪讲诵，稚子给渔樵。虚室寒灯静，空阶落叶飘。沧洲自有趣，谁道隐须招。
使君朝北阙，车骑发东方。别喜天书召，宁忧地脉长。山行朝复夕，水宿露为霜。秋草连秦塞，孤帆落汉阳。新衔趋建礼，旧位识文昌。唯有东归客，应随南雁翔。
谢君临郡府，越国旧山川。访道三千界，当仁五百年。岩空驺驭响，树密旆旌连。阁影凌空壁，松声助乱泉。开门得初地，伏槛接诸天。向背春光满，楼台古制全。群峰争彩翠，百谷会风烟。香象随僧久，祥乌报客先。清心乘暇日，稽首慕良缘。法證无生偈，诗成大雅篇。苍生望已久，回驾独依然。
多病辞官罢，闲居作赋成。图书唯药箓，饮食止藜羹。学谢淹中术，诗无邺下名。不堪趋建礼，讵是厌承明。已辍金门步，方从石路行。远山期道士，高柳觅先生。性懒尤因疾，家贫自省营。种苗虽尚短，谷价幸全轻。篇咏投康乐，壶觞就步兵。何人肯相访，开户一逢迎。
武库分帷幄，儒衣事鼓鼙。兵连越徼外，寇尽海门西。节比全疏勒，功当雪会稽。旌旗回剡岭，士马濯耶溪。受律梅初发，班师草未齐。行看佩金印，岂得访丹梯。
哭葬寒郊外，行将何所从。盛曹徒列柏，新墓已栽松。海月同千古，江云覆几重。旧书曾谏猎，遗草议登封。畴昔轻三事，尝期老一峰。门临商岭道，窗引洛城钟。应积泉中恨，无因世上逢。招寻偏见厚，疏慢亦相容。张范唯通梦，求羊永绝踪。谁知长卿疾，歌赋不还邛。
自昔萧曹任，难兼卫霍功。勤劳无远近，旌节屡西东。不选三河卒，还令万里通。雁行缘古塞，马鬣起长风。遮虏关山静，防秋鼓角雄。徒思一攀送，羸老荜门中。
晓见苍龙驾，东郊春已迎。綵云天仗合，玄象太阶平。佳气山川秀，和风政令行。句陈霜骑肃，御道雨师清。律向韶阳变，人随草木荣。遥观上林树，今日遇迁莺。
卧见高原烧，闲寻空谷泉。土膏消腊后，麦陇发春前。药验桐君录，心齐庄子篇。荒村三数处，衰柳百馀年。好就山僧去，时过野舍眠。汲流宁厌远，卜地本求偏。向子谙樵路，陶家置黍田。雪峰明晚景，风雁急寒天。且复冠名鹖，宁知冕戴蝉。问津夫子倦，荷蓧丈人贤。顾物皆从尔，求心正傥然。稽康懒慢性，祗自恋风烟。
轩车寻旧隐，宾从满郊园。萧散烟霞兴，殷勤故老言。谢公山不改，陶令菊犹存。苔藓侵垂钓，松篁长闭门。风霜清吏事，江海谕君恩。祗召趋宣室，沈冥在一论。
古寺传灯久，层城闭阁闲。香花同法侣，旌旆入深山。寒磬虚空里，孤云起灭间。谢公忆高卧，徒御欲东还。
罢战回龙节，朝天上凤池。寒生五湖道，春入万年枝。召化多遗爱，胡清已畏知。怀恩偏感别，堕泪向旌麾。
摇落空林夜，河阳兴已生。未辞公府步，知结远山情。高柳风难定，寒泉月助明。袁公方卧雪，尺素及柴荆。
禁省夜沈沈，春风雪满林。沧洲归客梦，青琐近臣心。挥翰宣鸣玉，承恩在赐金。建章寒漏起，更助掖垣深。
几年人不见，林下掩柴关。留客当清夜，逢君话旧山。隔城寒杵急，带月早鸿还。南陌虽相近，其如隐者闲。
从此无期见，柴门对雪开。二毛逢世难，万恨掩泉台。返照空堂夕，孤城吊客回。汉家偏访道，犹畏鹤书来。
春山唯一室，独坐草萋萋。身寂心成道，花闲鸟自啼。细泉松径里，返景竹林西。晚与门人别，依依出虎溪。
悲风生旧浦，云岭隔东田。伏腊同鸡黍，柴门闭雪天。孤村明夜火，稚子候归船。静者心相忆，离居畏度年。
云梦南行尽，三湘万里流。山川重分手，徒御亦悲秋。白简劳王事，清猿助客愁。离群复多病，岁晚忆沧洲。
腊尽促归心，行人及华阴。云霞仙掌出，松柏古祠深。野渡冰生岸，寒川烧隔林。温泉看渐近，宫树晚沈沈。
谷口山多处，君归不可寻。家贫青史在，身老白云深。扫雪开松径，疏泉过竹林。馀生负丘壑，相送亦何心。
流萤与落叶，秋晚共纷纷。返照城中尽，寒砧雨外闻。离人见衰鬓，独鹤暮何群。楚客在千里，相思看碧云。
南幰衔恩去，东夷泛海行。天遥辞上国，水尽到孤城。已变炎凉气，仍愁浩淼程。云涛不可极，来往见双旌。
石梁人不到，独往更迢迢。乞食山家少，寻钟野寺遥。松门风自扫，瀑布雪难消。秋夜闻清梵，馀音逐海潮。
孤棹闽中客，双旌海上军。路人从北少，海水向南分。野鹤伤秋别，林猿忌夜闻。汉家崇亚相，知子远邀勋。
草色随骢马，悠悠同出秦。水传云梦晓，山接洞庭春。帆影连三峡，猿声近四邻。青门一分手，难见杜陵人。
寒踪白云里，法侣自提携。竹径通城下，松门隔水西。方同沃洲去，不似武陵迷。彷佛方知处，高峰是会稽。
谢客开山后，郊扉积水通。江湖千里别，衰老一尊同。返照寒川满，平田暮雪空。沧洲自有趣，不便哭途穷。
谁能愁此别，到越会相逢。长忆云门寺，门前千万峰。石床埋积雪，山路倒枯松。莫学白居士，无人知去踪。
悠悠驱匹马，征路上连冈。晚翠深云窦，寒台净石梁。秋花偏似雪，枫叶不禁霜。愁见前程远，空郊下夕阳。
博士本秦官，求才帖职难。临风曲台净，对月碧池寒。讲学分阴重，斋祠晓漏残。朝衣辨色处，双绶更宜看。
还乡不见家，年老眼多泪。车马上河桥，城中好天气。
漾漾带山光，澄澄倒林影。那知石上喧，却忆山中静。
欲向幽偏适，还从绝地移。秦官鼎食贵，尧世土阶卑。戟户槐阴满，书窗竹叶垂。才分午夜漏，遥隔万年枝。北阙深恩在，东林远梦知。日斜门掩映，山远树参差。论道齐鸳翼，题诗忆凤池。从公亦何幸，长与佩声随。
律仪传教诱，僧腊老烟霄。树色依禅诵，泉声入寂寥。宝龛经末劫，画壁见南朝。深竹风开合，寒潭月动摇。息心归静理，爱道坐中宵。更欲寻真去，乘船过海潮。
继好中司出，天心外国知。已传尧雨露，更说汉威仪。陇上应回首，河源复载驰。孤峰问徒御，空碛见旌麾。春草乡愁起，边城旅梦移。莫嗟行远地，此去荅恩私。
白简初分命，黄金已在腰。恩华通外国，徒御发中朝。雨雪从边起，旌旗上陇遥。暮天沙漠漠，空碛马萧萧。寒路随河水，关城见柳条。和戎先罢战，知胜霍嫖姚。
台衮兼戎律，勤忧秉化元。凤池东掖宠，龙节北方尊。长路山河转，前驱鼓角喧。人安布时令，地远荅君恩。暮日平沙迥，秋风大旆翻。渔阳在天末，恋别信陵门。
旧国当分阃，天涯荅圣私。大军传羽檄，老将拜旌旗。位重登坛后，恩深弄印时。何年谏猎赋，今日饮泉诗。海内求民瘼，城隅见岛夷。由来黄霸去，自有上台期。
人闲宜岁晚，道者访幽期。独与寒山别，行当暮雪时。柏台辞汉主，竹寺寄潜师。荷策知君待，开门笑我迟。暮阶县雨足，寒吹绕松枝。理辩尘心妄，经分梵字疑。久承黄纸诏，曾赋碧云诗。然诺惊相许，风流话所思。筌忘心已默，磬发夜何其。愿结求羊侣，名山从所之。
寄隐霜台客，相思粉署人。诚知阡陌近，无奈别离频。夜色迷双树，钟声警四邻。散才徒仰鲍，归梦远知秦。雨带清笳发，花惊夕漏春。招摇随步锡，髣髴听行轮。要路推高足，空林寄一身。盛名知独擅，良会忆相亲。稍涤心中垢，都遗陌上尘。今宵此堂集，何事少遗民。
岐雍三秦地，登临实壮哉！客心关外断，秋气陇头来。归目浮云蔽，寒衣早雁催。他乡有时菊，留赏故人杯。
祖席驻征棹，开帆候信潮。隔筵桃叶泣，吹管杏花飘。船去鸥飞阁，人归尘上桥。别离惆怅泪，江路湿红蕉。
道士黄山隐，轻人复重财。太山将比甑，东海只容杯。绿绶藏云帔，乌巾换鹿胎。黄泉六个鬼，今夜待君来。
君王既巡狩，辇道入秦京。远树低枪垒，孤峰入幔城。寒疏清禁漏，夜警羽林兵。谁念迷方客，长怀魏阙情。
宿雨朝来歇，空山天气清。盘云双鹤下，隔水一蝉鸣。古道黄花落，平芜赤烧生。茂陵虽有病，犹得伴君行。
四年不相见，相见复何为。握手言未毕，却令伤别离。升堂还驻马，酌醴便呼儿。语嘿自相对，安用傍人知。
朝来已握手，宿别更伤心。灞水行人渡，商山驿路深。故情君且足，谪宦我难任。直道皆如此，谁能泪满襟。
常闻积归思，昨夜又兼秋。乡路京华远，王程江水流。吴歌喧两岸，楚客醉孤舟。渐觉潮初上，悽然多暮愁。
吴王承国宠，列第禁城东。连夜徵词客，当春试舞童。砌分池水岸，窗度竹林风。更待西园月，金尊乐未终。
西入秦关口，南瞻驿路连。彩云生阙下，松树到祠边。作镇当官道，雄都俯大川。莲峰径上处，彷佛有神仙。
井邑连淮泗，南楼向晚过。望滩沙鹭起，寻岸浴童歌。近海云偏出，兼秋雨更多。明晨拟回棹，乡思恨风波。
失路农为业，移家到汝坟。独愁常废卷，多病久离群。鸟雀垂窗柳，虹霓出涧云。山中无外事，樵唱有时闻。
相知有叔卿，讼简夜弥清。旅泊倦愁卧，堂空闻曙更。风帘摇烛影，秋雨带虫声。归思那堪说，悠悠限洛城。
梅福幽栖处，佳期不忘还。鸟吟当户竹，花绕傍池山。水气侵阶冷，松阴覆座闲。宁知武陵趣，宛在市朝间。
兰若无人到，真僧出复稀。苔侵行道席，云湿坐禅衣。涧鼠缘香案，山蝉噪竹扉。世间长不见，宁止暂忘归。
淹留岁将晏，久废南山期。旧业不见弃，还山从此辞。沤麻入南涧，刈麦向东菑。对酒鸡黍熟，闭门风雪时。非君一延首，谁慰遥相思。
旧居东皋上，左右俯荒村。樵路前傍岭，田家遥对门。欢娱始披拂，惬意在郊原。馀霁荡川雾，新秋仍昼昏。攀条憩林麓，引水开泉源。稼穑岂云倦，桑麻今正繁。方求静者赏，偶与潜夫论。鸡黍何必具，吾心知道尊。
前阶微雨歇，开户散窥林。月出夜方浅，水凉池更深。馀风生竹树，清露薄衣襟。遇物遂遥叹，怀人滋远心。依稀成梦想，影响绝徽音。谁念穷居者，明时嗟陆沈。
秋风多客思，行旅厌艰辛。自洛非才子，游梁得主人。文章参末议，荣贱岂同伦。叹逝逢三演，怀贤忆四真。情因恩旧好，契托死生亲。所愧能投赠，清言益润身。
田家复近臣，行乐不违亲。霁日园林好，清明烟火新。以文长会友，唯德自成邻。池照窗阴晚，杯香药味春。檐前花覆地，竹外鸟窥人。何必桃源里，深居作隐沦。
秋天闻好鸟，惊起出帘帷。却念殊方月，能鸣已后时。迁乔诚可早，出谷此何迟。顾影惭无对，怀群空所思。凄凉岁欲晚，萧索燕将辞。留听未终曲，弥令心独悲。高飞凭力致，巧啭任天姿。返覆知而静，间关断若遗。花繁上林路，霜落汝川湄。且长凌风翮，乘春自有期。
朱户敞高扉，青槐碍落晖。八龙乘庆重，三虎递朝归。坐竹人声绝，横琴鸟语稀。花惭潘岳貌，年称老莱衣。叶暗朱樱熟，丝长粉蝶飞。应怜鲁儒贱，空与故山违。
春生寒气灭，稍动伏泉鱼。乍喜东风至，来观曲浦初。近冰朱鬣见，望日锦鳞舒。渐觉流澌退，还忻掉尾馀。噞喁情自乐，沿溯意宁疏。傥得随鲲化，终能戾太虚。
帝子威仪绝，储妃礼度优。叠鼓陪仙观，凝笳翼画辀。郁郁神香满，奕奕彩云浮。排空列锦罽，腾欢溢皇州。
列席诏亲贤，式宴坐神仙。圣文飞圣笔，天乐奏钧天。曲池涵瑞景，文宇孕祥烟。小臣同百兽，率舞悦尧年。
闻道山阴会，仍为火忌辰。途中甘弃日，江上苦伤春。流水翻催泪，寒灰更伴人。丹心终不改，白发为谁新。
巴东三峡尽，旷望九江开。楚塞云中出，荆门水上来。鱼龙潜啸雨，凫雁动成雷。南国秋风晚，客思几悠哉。
鹦鹉殊姿致，鸾皇得比肩。常寻金殿里，每话玉阶前。贾谊才方达，扬雄老未迁。能言既有地，何惜为闻天。
蜀山匝地险，汉水接天平。波涛去东别，林嶂隐西倾。露白蓬根断，风秋草叶鸣。孤舟忽不见，垂泪坐盈盈。
共是他乡客，俱为失路人。自怜蓬发改，不掩柳条春。
五酺终宴集，三锡又欢娱。仙阜崇高异，神州眺览殊。南山临皓雪，北阙对明珠。广座鹓鸿满，昌庭驷马趋。绮罗含草树，丝竹吐郊衢。衔杯不能罢，歌舞乐唐虞。
燕公为汉将，武德奉文思。利用经戎莽，英图叶圣诒。塞沙制长策，穷石卷摇旗。万里要相贺，三边又在兹。棱威方逐逐，谈笑坐怡怡。宠饯纷郊道，充厨竭御司。尝醪企行迈，听乐罢涟洏。衮旒垂翰墨，缨蕤迭赋诗。金山无积阻，玉树有华滋。请迨炎风暮，归旌候此时。
属城富才雄，文园饯席同。此席何所饯？徭役五原中。疾沙乱飞雪，连车条转蓬。雁归寒塞近，客散祖亭空。日夕不遑次，萧条鸣朔风。
夜鹊南飞倦，鸣鸡屡送晨。忽闻芳岁到，今日故园春。试上亭台望，氛氲江树新。的的韶阳萼，迢迢佳丽人。音容旷不接，景物徒相因。别怨如流水，移恩念积薪。垂泪三危露，心断二京尘。远役鸿为伴，荒亭鬼作邻。吾生殊卉木，憔悴此江滨。
异音来骠国，初被奉常人。才可宫商辨，殊惊节奏新。转规回绣面，曲折度文身。舒散随鸾吹，喧呼杂鸟春。襟衽怀旧识，丝竹变恒陈。何事留中夏，长令表化淳。
飞泉天台状，峭石蓬莱姿。潺湲与青翠，咫尺当幽奇。居然尽精道，得以书妍词。岂无他山胜，懿此清轩墀。
峭拔烟云外，雄居造化工。三山惭海上，五岳让天中。翠积当华甸，腾标占太空。周临万里暮，犹挂夕阳红。
渺渺水连天，归程想几千。孤舟辞曲岸，轻楫济长川。迥指波涛雪，回瞻岛屿烟。心迷沧海上，目断白云边。泛滥虽无定，维持且自专。还如圣明代，理国用英贤。
呼十却为石，唤针将作真。忽然云雨至，总道是天因。
莫问桑田事，但看桑落洲。数家新住处，昔日大江流。古岸崩欲尽，平沙长未休。想应百年后，人世更悠悠。
一朝入紫宫，万古遗芳尘。至今溪边花，不敢娇青春。
路辟天光远，春还月道临。草浓河畔色，槐结路边阴。未映君王史，先标胄子襟。经明如可拾，自有致云心。
恣意纵横埽，峰峦次第成。笔尖寒树瘦，墨澹野云轻。岩石喷泉窄，山根到水平。禅房时一展，兼称苦空情。
清切凤皇池，扶疏鸡树枝。唯应集鸾鹭，何为宿羁雌。大造乾坤辟，深恩雨露垂。昆蚑皆含养，驽骀亦驱驰。木偶翻为用，芝泥忽滥窥。九思空自勉，五字本无施。徒喜逢千载，何阶荅二仪。萤光向日尽，蚊力负山疲。禁宇庭除阔，闲宵钟箭移。暗花临户发，残月下帘欹。白发随年改，丹心为主披。命将时共泰，言与行俱危。寄谢巢由客，尧年正在斯。
重九开秋节，得一动宸仪。金风飘菊蕊，玉露泫萸枝。睿览八纮外，天文七曜披。临深应在即，居高岂忘危。
蜂蚁屯夷落，熊罴逐汉飞。忘躯百战后，屈指一年归。厚眷纾天藻，深慈解御衣。兴酣歌舞出，朝野叹光辉。
梁园开胜景，轩驾动宸衷。早荷承湛露，脩竹引薰风。九酝倾钟石，百兽协丝桐。小臣陪宴镐，献寿奉维嵩。
层观远沈沈，鸾旗九日临。帷宫压水岸，步辇入烟岑。枝上萸新采，樽中菊始斟。愿陪欢乐事，长与岁时深。
昔时陪二贤，缨冕会神仙。一去驰江海，相逢共播迁。无因千里驾，忽睹四愁篇。览讽欢何已，欢终徒怆然。
幽谷杜陵边，风烟别几年。偶来伊水曲，溪嶂觉依然。傍浦怜芳树，寻崖爱绿泉。岭云随马足，山鸟向人前。地合心俱静，言因理自玄。短才叨重寄，尸禄愧妨贤。每挹挂冠侣，思从初服旋。稻粱仍欲报，岁月坐空捐。助岳无纤块，输溟谢末涓。还悟北辕失，方求南涧田。
栖闲有愚谷，好事枉朝轩。树接前驱拥，岩传后骑喧。褰帘出野院，植杖候柴门。既拂林下席，仍携池上樽。深期契幽赏，实谓展欢言。末眷诚未易，佳游时更敦。俄看啸俦侣，各已共飞鶱。延睇尽朝日，长怀通夜魂。空闻岸竹动，徒见浦花繁。多愧春莺曲，相求意独存。
广庭临璧沼，多士侍金闺。英宰文儒叶，明君日月齐。集贤光首拜，改殿发新题。早夏初移律，馀花尚拂溪。壶觞接云上，经术引关西。圣德鸿名远，将陪玉检泥。
柔远安夷俗，和亲重汉年。军容旌节送，国命锦车传。琴曲悲千里，箫声恋九天。唯应西海月，来就掌珠圆。
桐柏膺新命，芝兰惜旧游。鸣皋夜鹤在，迁木早莺求。传拥淮源路，尊空灞水流。落花纷送远，春色引离忧。
震维芳月季，宸极众星尊。佩玉朝三陛，鸣珂度九门。挈壶分早漏，伏槛耀初暾。北倚苍龙阙，西临紫凤垣。词庭草欲奏，温室树无言。鳞翰空为忝，长怀圣主恩。
陆海披晴雪，千旗猎早阳。岳临秦路险，河绕汉垣长。行漏通鳷鹊，离宫接建章。都门信宿近，歌舞从周王。
解印辞荣禄，游真奉德音。赠行天藻下，饯席上台临。远驭仙山鹤，常怀帝里心。无因同执袂，相望但沾襟。
初岁开韶月，田家喜载阳。晚晴摇水态，迟景荡山光。浦净渔舟远，花飞樵路香。自然成野趣，都使俗情忘。
二疏方告老，四皓尽归山。蔼蔼都门别，仍看衣锦还。霓裳标逸气，丹灶理童颜。一遇真仙侣，群心难可攀。
修文中禁启，改字令名加。台座徵人杰，书坊应国华。赋诗开广宴，赐酒酌流霞。云散明金阙，池开照玉沙。掖垣留宿鸟，温树落馀花。谬此天光及，衔恩醉日斜。
泊舟淮水次，霜降夕流清。夜久潮侵岸，天寒月近城。平沙依雁宿，候馆听鸡鸣。乡国云霄外，谁堪羁旅情。
楚塞故人稀，相逢本不期。犹存袖里字，忽怪鬓中丝。客舍盈樽酒，江行满箧诗。更能连骑出，还似洛桥时。
尘襟一潇洒，清夜得禅公。远自鹤林寺，了知人世空。惊禽翻暗叶，流水注幽丛。多谢非玄度，聊将诗兴同。
闲门荫堤柳，秋渠含夕清。微风送荷气，坐客散尘缨。守默共无吝，抱冲俱寡营。良时颇高会，琴酌共开情。
端居倦时燠，轻舟泛回塘。微风飘襟散，横吹绕林长。云澹水容夕，雨微荷气凉。一写悁勤意，宁用诉华觞。
却足甘为笑，闲居梦杜陵。残莺知夏浅，社雨报年登。流麦非关忘，收书独不能。自然忧旷职，缄此谢良朋。
厌剧辞京县，褒贤待诏书。酂侯方继业，潘令且闲居。霁后三川冷，秋深万木疏。对琴无一事，新兴复何如。
拙直余恒守，公方尔所存。同占朱鸟剋，俱起小人言。立政思悬棒，谋身类触藩。不能林下去，祗恋府廷恩。
趋府不遑安，中宵出户看。满天星尚在，近壁烛仍残。立马频惊曙，垂帘却避寒。可怜同宦者，应悟下流难。
扫雪开幽径，端居望故人。犹残腊月酒，更值早梅春。几日东城陌，何时曲水滨。闻闲且共赏，莫待绣衣新。
忽报南昌令，乘骢入郡城。同时趋府客，此日望尘迎。文苑台中妙，冰壶幕下清。洛阳相去远，犹使故林荣。
度门能不访，冒雪屡西东。已想人如玉，遥怜马似骢。乍迷金谷路，稍变上阳宫。还比相思意，纷纷正满空。
逦迤曙云薄，散漫东风来。青山满春野，微雨洒轻埃。吏局劳佳士，宾筵得上才。终朝狎文墨，高兴共徘徊。
宿昔清都燕，分散各西东。车马行迹在，霜雪竹林空。方轸故物念，谁复一樽同。聊披道书暇，还此听松风。
暝色起烟阁，沈抱积离忧。况兹风雨夜，萧条梧叶秋。空宇感凉至，颓颜惊岁周。日夕游阙下，山水忆同游。
两地俱秋夕，相望共星河。高梧一叶下，空斋归思多。方用忧人瘼，况自抱微痾。无将别来近，颜鬓已蹉跎。
山郡多暇日，社时放吏归。坐阁独成闷，行塘阅清辉。春风动高柳，芳园掩夕扉。遥思里中会，心绪怅微微。
吏散门阁掩，鸟鸣山郡中。远念长江别，俯觉座隅空。舟泊南池雨，簟捲北楼风。并罢芳樽燕，为怆昨时同。
一别十年事，相逢淮海滨。还思洛阳日，更话府中人。且对清觞满，宁知白发新。匆匆何处去，车马冒风尘。
春风驻游骑，晚景澹山晖。一问清泠子，独掩荒园扉。草木雨来长，里闾人到稀。方从广陵宴，花落未言归。
可怜白雪曲，未遇知音人。恓惶戎旅下，蹉跎淮海滨。涧树含朝雨，山鸟哢馀春。我有一瓢酒，可以慰风尘。
始罢永阳守，复卧浔阳楼。悬槛飘寒雨，危堞侵江流。迨兹闻雁夜，重忆别离秋。徒有盈樽酒，镇此百端忧。
西垣草诏罢，南宫忆上才。月临兰殿出，凉自凤池来。松桂生丹禁，鸳鹭集云台。托身各有所，相望徒徘徊。
请告严程尽，西归道路寒。欲陪鹰隼集，犹恋鹡鸰单。洛邑人全少，嵩高雪尚残。满台谁不故，报我在微官。
江上宣城郡，孤舟远到时。云林谢家宅，山水敬亭祠。纲纪多闲日，观游得赋诗。都门且尽醉，此别数年期。
情人南楚别，复咏在原诗。忽此嗟歧路，还令泣素丝。风波朝夕远，音信往来迟。好去扁舟客，青云何处期。
三为百里宰，已过十馀年。祗叹官如旧，旋闻邑屡迁。鱼盐滨海利，姜蔗傍湖田。到此安氓俗，琴堂又晏然。
莫叹都门路，归无驷马车。绣衣犹在箧，芸阁已观书。沃野收红稻，长江钓白鱼。晨餐亦可荐，名利欲何如。
名因定鼎地，门对凿龙山。水北楼台近，城南车马还。稍开芳野静，欲掩暮钟闲。去此无嗟屈，前贤尚抱关。
游子欲言去，浮云那得知。偏能见行色，自是独伤离。晚带城遥暗，秋生峰尚奇。还因朔吹断，匹马与相随。
试吏向嵩阳，春山踯躅芳。腰垂新绶色，衣满旧芸香。乔树别时绿，客程关外长。祗应传善政，日夕慰高堂。
雄藩车马地，作尉有光辉。满席宾常侍，阗街烛夜归。关河征旆远，烟树夕阳微。到处无留滞，梁园花欲稀。
下第常称屈，少年心独轻。拜亲归海畔，似舅得诗名。晚对青山别，遥寻芳草行。还期应不远，寒露湿芜城。
邑带洛阳道，年年应此行。当时匹马客，今日县人迎。暮雨投关郡，春风别帝城。东西殊不远，朝夕待佳声。
轺驾一封急，蜀门千岭曛。讵分江转字，但见路缘云。山馆夜听雨，秋猿独叫群。无为久留滞，圣主待遗文。
东郊暮草歇，千里夏云生。立马愁将夕，看山独送行。依微吴苑树，迢递晋陵城。慰此断行别，邑人多颂声。
明经有清秩，当在石渠中。独往宣城郡，高斋谒谢公。寒原正芜漫，夕鸟自西东。秋日不堪别，凄凄多朔风。
上国旅游罢，故园生事微。风尘满路起，行人何处归。留思芳树饮，惜别暮春晖。几日投关郡，河山对掩扉。
忘兹适越意，爱我郡斋幽。野情岂好谒，诗兴一相留。远水带寒树，阊门望去舟。方伯怜文士，无为成滞游。
佳期不可失，终愿枉衡门。南陌人犹度，西林日未昏。庭前空倚杖，花里独留樽。莫道无来驾，知君有短辕。
相逢且对酒，相问欲何如。数岁犹卑吏，家人笑著书。告归应未得，荣宦又知疏。日日生春草，空令忆旧居。
掾局劳才子，新诗动洛川。运筹知决胜，聚米似论边。宴罢常分骑，晨趋又比肩。莫嗟年鬓改，郎署定推先。
解鞍先几日，款曲见新诗。定向公堂醉，遥怜独去时。叶沾寒雨落，钟度远山迟。晨策已云整，当同林下期。
朗月分林霭，遥管动离声。故驩良已阻，空宇澹无情。窈窕云雁没，苍茫河汉横。兰章不可荅，冲襟徒自盈。
挂缨守贫贱，积雪卧郊园。叔父亲降趾，壶觞携到门。高斋乐宴罢，清夜道心存。即此同疏氏，可以一忘言。
郊园夏雨歇，闲院绿阴生。职事方无效，幽赏独违情。物色坐如见，离抱怅多盈。况感夕凉气，闻此乱蝉鸣。
班杨秉文史，对院自为邻。馀香掩阁去，迟日看花频。似雪飘阊阖，从风点近臣。南宫有芳树，不并禁垣春。
遗民爱精舍，乘犊入青山。来署高阳里，不遇白衣还。礼贤方化俗，闻风自款关。况子逸群士，栖息蓬蒿间。
天生逸世姿，竹马不曾骑。览卷冰将释，援毫露欲垂。金貂传几叶，玉树长新枝。荣禄何妨早，甘罗亦小儿。
终日愧无政，与君聊散襟。城根山半腹，亭影水中心。朗咏竹窗静，野情花径深。那能有馀兴，不作剡溪寻。
孤舟欲夜发，祗为访情人。此地忽相遇，留连意更新。停杯嗟别久，对月言家贫。一问临邛令，如何待上宾。
一台称二妙，归路望行尘。俱是攀龙客，空为避马人。见招翻局蹐，相问良殷勤。日日吟趋府，弹冠岂有因。
故人谪遐远，留砚宠斯文。白水浮香墨，清池满夏云。念离心已永，感物思徒纷。未有桂阳使，裁书一报君。
夏首云物变，雨馀草木繁。池荷初帖水，林花已扫园。萦丛蝶尚乱，依阁鸟犹喧。对此残芳月，忆在汉陵原。
幽独自盈抱，阴淡亦连朝。空斋对高树，疏雨共萧条。巢燕翻泥湿，蕙花依砌消。端居念往事，倏忽苦惊飙。
霜露已凄凄，星汉复昭回。朔风中夜起，惊鸿千里来。萧条凉叶下，寂寞清砧哀。岁晏仰空宇，心事若寒灰。
客车名未灭，没世恨应长。斜月知何照，幽林判自芳。故人惊逝水，寒雀噪空墙。不是平生旧，遗踪要可伤。
高台一悄望，远树间朝晖。但见东西骑，坐令心赏违。始霁郊原绿，暮春啼鸟稀。徒然对芳物，何能独醉归。
端令倚悬槛，长望抱沈忧。宁知故园月，今夕在兹楼。衰莲送馀馥，华露湛新秋。坐见苍林变，清辉怆已休。
何处醉春风，长安西复东。不因俱罢职，岂得此时同。贳酒宣平里，寻芳下苑中。往来杨柳陌，犹避昔年骢。
官舍耿深夜，佳月喜同游。横河俱半落，泛露忽惊秋。散彩疏群树，分规澄素流。心期与浩景，苍苍殊未收。
时事方扰扰，幽赏独悠悠。弄泉朝涉涧，采石夜归州。挥翰题苍峭，下马历嵌丘。所爱唯山水，到此即淹留。
密竹行已远，子规啼更深。绿池芳草气，闲斋春树阴。晴蝶飘兰径，游蜂绕花心。不遇君携手，谁复此幽寻。
朝下抱馀素，地高心本闲。如何趋府客，罢秩见秋山。疏树共寒意，游禽同暮还。因君悟清景，西望一开颜。
借地结茅栋，横竹挂朝衣。秋园雨中绿，幽居尘事违。阴井夕虫乱，高林霜果稀。子有白云意，构此想岩扉。
河汉有秋意，南宫生早凉。玉漏殊杳杳，云阙更苍苍。华灯发新燄，轻烟浮夕香。顾迹知为忝，束带愧周行。
似与尘境绝，萧条斋舍秋。寒花独经雨，山禽时到州。清觞养真气，玉书示道流。岂将符守恋，幸已栖心幽。
晴明寒食好，春园百卉开。綵绳拂花去，轻毬度阁来。长歌送落日，缓吹逐残杯。非关无烛罢，良为羁思催。
空堂岁已晏，密室独安眠。厌筱夜偏积，覆阁晓逾妍。连山暗古郡，惊风散一川。此时骑马出，忽省京华年。
月暗竹亭幽，萤光拂席流。还思故园夜，更度一年秋。自惬观书兴，何惭秉烛游。府中徒冉冉，明发好归休。
夏条绿已密，朱萼缀明鲜。炎炎日正午，灼灼火俱燃。翻风适自乱，照水复成妍。归视窗间字，荧煌满眼前。
误点能成物，迷真许一时。笔端来已久，座上去何迟。顾白曾无变，听鸡不复疑。讵劳才子赏，为入国人诗。
俗吏闲居少，同人会面难。偶随香署客，来访竹林欢。暮馆花微落，春城雨暂寒。瓮间聊共酌，莫使宦情阑。
南园柳色动，野塘春水生。屡游烦将吏，独此守山城。
玉宇含清露，香笼散轻烟。应当结沈抱，难从兹夕眠。
夕漏起遥恨，虫响乱秋阴。反覆相思字，中有故人心。
芳园知夕燕，西郊已独还。谁言不同赏，俱是醉花间。
山高鸣过雨，涧树落残花。非关春不待，当由期自赊。
思怀在云阙，泊素守中林。出处虽殊迹，明月两知心。
风光山郡少，来看广陵春。残花犹待客，莫问意中人。
复寄满瓢去，定见空瓢来。若不打瓢破，终当费酒材。
此瓢今已到，山瓢知已空。且饮寒塘水，遥将回也同。
念子抱沈疾，霜露变滁城。独此高窗下，自然无世情。
柳叶遍寒塘，晓霜凝高阁。累日此流连，别来成寂寞。
僧斋地虽密，忘子迹要赊。一来非问讯，自是看山花。
迹与孤云远，心将野鹤俱。那同石氏子，每到府门趋。
少年游太学，负气蔑诸生。蹉跎三十载，今日海隅行。
满城怜傲吏，终日赋新诗。请报淮阴客，春帆浪作期。
专城未四十，暂谪岂蹉跎。风雨吴门夜，恻怆别情多。
郡阁始嘉宴，青山忆旧居。为君量革履，且愿住蓝舆。
马卿犹有壁，渔父自无家。想子今何处，扁舟隐荻花。
林中观易罢，溪上对鸥闲。楚俗饶辞客，何人最往还。
深夜竹亭雪，孤灯案上书。不遇无为化，谁复得閒居。
野寺望山雪，空斋对竹林。我以养愚地，生君道者心。
暂与云林别，忽陪鸳鹭翔。看山不得去，知尔独相望。
去马嘶春草，归人立夕阳。元知数日别，要使两情伤。
存亡三十载，事过悉成空。不惜沾衣泪，并话一宵中。
兹楼日登眺，流岁暗蹉跎。坐厌淮南守，秋山红树多。
残霞照高阁，青山出远林。晴明一登望，潇洒此幽襟。
园林过新节，风花乱高阁。遥闻击鼓声，蹴鞠军中乐。
高阁一长望，故园何日归？烟尘拥函谷，秋雁过来稀。
南楼夜已寂，暗鸟动林间。不见城郭事，沈沈唯四山。
怅然高阁望，已掩东城关。春风偏送柳，夜景欲沈山。
乾坤有精物，至宝无文章。雕琢为世器，真性一朝伤。
秋荷一滴露，清夜坠玄天。将来玉盘上，不定始知圆。
绛树无花叶，非石亦非琼。世人何处得，蓬莱石上生。
有色同寒冰，无物隔纤尘。象筵看不见，堪将对玉人。
曾为老茯神，本是寒松液。蚊蚋落其中，千年犹可觌。
军中始吹角，城上河初落。深沈犹隐帷，晃朗先分阁。
明从何处去，暗从何处来。但觉年年老，半是此中催。
世事日可见，身名良蹉跎。尚瞻白云岭，聊作负薪歌。
香炉宿火灭，兰灯宵影微。秋斋独卧病，谁与覆寒衣。
高阁渐凝露，凉叶稍飘闱。忆在南宫直，夜长钟漏稀。
裴回轻雪意，似惜艳阳时。不悟风花冷，翻令梅柳迟。
独照碧窗久，欲随寒烬灭。幽人将遽眠，解带翻成结。
杂英纷已积，含芳独暮春。还如故园树，忽忆故园人。
叶有苦寒色，山中霜霰多。虽此蒙阳景，移根意如何。
参差剪绿绮，潇洒覆琼柯。忆在沣东寺，偏书此叶多。
郡中卧病久，池上一来赊。榆柳飘枯叶，风雨倒横查。
势从千里奔，直入江中断。岚横秋塞雄，地束惊流满。
失侣度山觅，投林舍北啼。今将独夜意，偏知对影栖。
一为吴郡守，不觉菊花开。始有故园思，且喜众宾来。
我欢常在梦，无心解伤别。千里万里人，祇似眼中月。
礼乐儒家子，英豪燕赵风。驱鸡尝理邑，走马却从戎。白刃千夫辟，黄金四海同。嫖姚恩顾下，诸将指挥中。别路怜芳草，归心伴塞鸿。邺城新骑满，魏帝旧台空。望阙应怀恋，遭时贵立功。万方如已静，何处欲输忠。
圣心忧万国，端居在穆清。玄功致海晏，锡宴表文明。恩属重阳节，雨应此时晴。寒菊生池苑，高树出宫城。捧藻千官处，垂戒百王程。复睹开元日，臣愚献颂声。
广陌并游骑，公堂接华襟。方欢遽见别，永日独沈吟。阶暝流暗驶，气疏露已侵。层城湛深夜，片月生幽林。往款良未遂，来觌旷无音。恒当清觞宴，思子玉山岑。耿耿何以写，密言空委心。
公门悬甲令，浣濯遂其私。晨起怀怆恨，野田寒露时。气收天地广，风凄草木衰。山明始重叠，川浅更逶迤。烟火生闾里，禾黍积东菑。终然可乐业，时节一来斯。
鹓鸿俱失侣，同为此地游。露浥荷花气，风散柳园秋。烟草凝衰屿，星汉泛归流。林高初上月，塘深未转舟。清言屡往复，华樽始献酬。终忆秦川赏，端坐起离忧。
江畔长沙驿，相逢缆客船。大名诗独步，小郡海西偏。地湿愁飞鵩，天炎畏跕鸢。去留俱失意，把臂共潸然。
北风昨夜雨，江上早来凉。楚岫千峰翠，湘潭一叶黄。故人湖外客，白首尚为郎。相忆无南雁，何时有报章。
圣代为迁客，虚皇作近臣。法尊称大洞，学浅忝初真。鸾凤文章丽，烟霞翰墨新。羡君寻句曲，白鹄是三神。
耿耿风雪暮，直庐未掩扉。咏兰幽助兴，俪玉粲相辉。气劲琴韵切，夜深炉火微。虽殊江海远，即此恋彤闱。
日斜宾馆晚，春轻麦候初。帘暄巢幕燕，池跃戏莲鱼。石声随流响，桐影傍岩疏。谁能千里外，独寄八行书。
初映钩如线，终衔镜似钩。远澄秋水色，高倚晓河流。
激曲萦飞箭，浮沟泛满卮。将来山太守，早向习家池。
不资冬日秀，为作暑天寒。先植诚非凤，来翔定是鸾。
巉巉雪中峤，磊磊标方峭。勿为枕苍山，还当础清庙。
雨合飞危砌，天开卷晓窗。齐平联郭柳，带绕抱城江。
夹岸凝清素，交枝漾浅沦。味调方荐实，腊近又先春。
喷日舒红景，通蹊茂绿阴。终期王母摘，不羡武陵深。
疏凿徒为巧，圆洼自可澄。倒花纷错秀，鉴月静涵冰。
顾渚吴商绝，蒙山蜀信稀。千丛因此始，含露紫英肥。
缭绕缘云上，璘玢甃玉联。高高曾几折，极目瞰秋鸢。
褊地难层土，因厓遂削成。浅深岚嶂色，尽向此中呈。
绠汲岂无井，颠崖贵非浚。愿洒尘垢馀，一雨根茎润。
早尚逍遥境，常怀汗漫期。星郎同访道，羽客杳何之。物外求仙侣，人间失我师。不知柯烂者，何处看围棋。
嘉名标万祀，擢秀出深宫。嫩叶含烟霭，芳柯振惠风。参差摇翠色，绮靡舞晴空。气禀祯祥异，荣沾雨露同。天年方未极，圣寿比应崇。幸列华林里，知殊众木中。
不得长相守，青春夭蕣华。旧游今永已，泉路却为家。
至公遗至艺，终抱至冤沈。名有诗家业，身无戚里心。桂和秋露滴，松带夜风吟。冥寞知春否，坟蒿日已深。
独醉任腾腾，琴棋亦自能。卷帘山对客，开户犬迎僧。看蚁移苔穴，闻蛙落石层。夜窗风雨急，松外一庵灯。
细雨曲池滨，青袍草色新。咏诗行信马，载酒喜逢人。性为无机率，家因守道贫。若无诗自遣，谁奈寂寥春。
岂知城阙内，有地出红尘。草占一方绿，树藏千古春。马嘶游寺客，犬吠探花人。寂寂无钟鼓，槐行接紫宸。
傍水迁书榻，开襟纳夜凉。星繁愁昼热，露重觉荷香。蛙吹鸣还息，蛛罗灭又光。正吟秋兴赋，桐景下西墙。
早雾浓于雨，田深黍稻低。出门鸡未唱，过客马频嘶。树色遥藏店，泉声暗傍畦。独吟三十里，城月尚如圭。
避愁愁又至，愁至事难忘。夜坐心中火，朝为鬓上霜。不经公子梦，偏入旅人肠。借问高轩客，何乡是醉乡。
年年耕与钓，鸥鸟已相依。砌长苍苔厚，藤抽紫蔓肥。风莺移树啭，雨燕入楼飞。不觉春光暮，绕篱红杏稀。
入谷路萦纡，岩巅日欲晡。岭云寒埽盖，溪雪冻黏须。卧草跧如兔，听冰怯似狐。仍闻关外火，昨夜彻皇都。
与君同卧疾，独我渐弥留。弟妹不知处，兵戈殊未休。胸中疑晋竖，耳下斗殷牛。纵有秦医在，怀乡亦泪流。
相逢俱此地，此地是何乡。侧目不成语，抚心空自伤。剑高无鸟度，树暗有兵藏。底事征西将，年年戍洛阳。
山行侵夜到，云窦一星灯。草动蛇寻穴，枝摇鼠上藤。背风开药灶，向月展渔罾。明日前溪路，烟萝更几层。
满轴编新句，翛然大雅风。名因五字得，命合一言通。景尽才难尽，吟终意未终。似逢曹与谢，烟雨思何穷。
积雪满前除，寒光夜皎如。老忧新岁近，贫觉故交疏。意合论文后，心降得句初。莫言常郁郁，天道有盈虚。
多病仍多感，君心自我心。浮生都是梦，浩叹不如吟。白雪篇篇丽，清酤盏盏深。乱离俱老大，强醉莫沾襟。
琴堂连少室，故事即仙踪。树老风声壮，山高腊候浓。雪多庭有鹿，县僻寺无钟。何处留诗客，茆檐倚后峰。
主人常不在，春物为谁开。桃艳红将落，梨华雪又摧。晓莺闲自啭，游客暮空回。尚有馀芳在，犹堪载酒来。
相辞因避世，相见尚兵戈。乱后故人少，别来新话多。但闻哀痛诏，未睹凯旋歌。欲结岩栖伴，何山好薜萝。
僻居春事好，水曲乱花阴。浪过河移岸，雏成鸟别林。绿钱榆贯重，红障杏篱深。莫饮宜城酒，愁多醉易沈。
绿蔓映双扉，循墙一径微。雨多庭果烂，稻熟渚禽肥。酿酒迎新社，遥砧送暮晖。数声牛上笛，何处饷田归。
地古多乔木，游人到且吟。院开金锁涩，门映绿篁深。山色不离眼，鹤声长在琴。往来谁与熟，乳鹿住前林。
不寐天将晓，心劳转似灰。蚊吟频到耳，鼠斗竞缘台。户闇知蟾落，林喧觉雨来。马嘶朝客过，知是禁门开。
一身唯一室，高静若僧家。扫地留疏影，穿池浸落霞。绿萝临水合，白道向村斜。卖药归来醉，吟诗倚钓查。
一春春事好，病酒起常迟。流水绿萦砌，落花红堕枝。楼高喧乳燕，树密斗雏鹂。不学山公醉，将何自解颐。
却到歌吟地，闲门草色中。百年流水尽，万事落花空。繐帐扃秋月，诗楼锁夜虫。少微何处堕，留恨白杨风。
闭门同隐士，不出动经时。静阅王维画，闲翻褚胤棋。落泉当户急，残月下窗迟。却想从来意，谯周亦自嗤。
寓思本多伤，逢春恨更长。露沾湘竹泪，花堕越梅妆。睡怯交加梦，闲倾潋滟觞。后庭人不到，斜月上松篁。
花开疑乍富，花落似初贫。万物不如酒，四时唯爱春。峨峨秦氏髻，皎皎洛川神。风月应相笑，年年醉病身。
拜书辞玉帐，万里剑关长。新马杏花色，绿袍春草香。一身朝玉陛，几日过铜梁。莫恋炉边醉，仙宫待侍郎。
清晓水如镜，隔江人似鸥。远烟藏海岛，初日照扬州。地壮孙权气，云凝庾信愁。一篷何处客，吟凭钓鱼舟。
却到同游地，三年一电光。池塘春草在，风烛故人亡。祭罢泉声急，斋馀磬韵长。碧天应有恨，斜日吊松篁。
客过当涂县，停车访旧游。谢公山有墅，李白酒无楼。采石花空发，乌江水自流。夕阳谁共感，寒鹭立汀洲。
白发太无情，朝朝镊又生。始因丝一缕，渐至雪千茎。不避佳人笑，唯惭稚子惊。新年过半百，犹叹未休兵。
如幻如泡世，多愁多病身。乱来知酒圣，贫去觉钱神。异国清明节，空江寂寞春。声声林上鸟，唤我北归秦。
望阙路仍远，子牟魂欲飞。道开烧药鼎，僧寄卧云衣。故国饶芳草，他山挂夕晖。东阳虽胜地，王粲奈思归。
一自禅关闭，心猿日渐驯。不知城郭路，稀识市朝人。履带阶前雪，衣无寺外尘。却嫌山翠好，诗客往来频。
月照临官渡，乡情独浩然。鸟栖彭蠡树，月上建昌船。市散渔翁醉，楼深贾客眠。隔江何处笛，吹断绿杨烟。
我惜今宵促，君愁玉漏频。岂知新岁酒，犹作异乡身。雪向寅前冻，花从子后春。到明追此会，俱是隔年人。
酒渴何方疗，江波一掬清。泻瓯如练色，漱齿作泉声。味带他山雪，光含白露精。只应千古后，长称伯伦情。
南去又南去，此行非自期。一帆云作伴，千里月相随。浪迹花应笑，衰容镜每知。乡园不可问，禾黍正离离。
异国逢佳节，凭高独苦吟。一杯今日醉，万里故园心。水馆红兰合，山城紫菊深。白衣虽不至，鸥鸟自相寻。
避世移家远，天涯岁已周。岂知今夜月，还是去年愁。露果珠沈水，风萤烛上楼。伤心潘骑省，华发不禁秋。
夜倚临溪店，怀乡独苦吟。月当山顶出，星倚水湄沈。雾气渔灯冷，钟声谷寺深。一城人悄悄，琪树宿仙禽。
弥棹齐安郡，孤城百战残。傍村林有虎，带郭县无官。暮角梅花怨，清江桂影寒。黍离缘底事，撩我起长叹。
万里逢归雁，乡书忍泪封。吾身不自保，尔道各何从。性拙唯多蹇，家贫半为慵。祗思溪影上，卧看玉华峰。
石状虽如帻，山形可类鸡。向风疑欲斗，带雨似闻啼。蔓织青笼合，松长翠羽低。不鸣非有意，为怕客奔齐。
一闭香闺后，罗衣尽施僧。鼠偷筵上果，蛾扑帐前灯。土蚀钗无凤，尘生镜少菱。有时还影响，花叶曳香缯。
芳草又芳草，故人杨子家。青云容易散，白日等闲斜。皓质留残雪，香魂逐断霞。不知何处笛，一夜叫梅花。
岁暮乡关远，天涯手重携。雪埋江树短，云压夜城低。宝瑟湘灵怨，清砧杜魄啼。不须临皎镜，年长易凄凄。
秋霁禁城晚，六街烟雨残。墙头山色健，林外鸟声欢。翘日楼台丽，清风剑佩寒。玉人襟袖薄，斜凭翠阑干。
闻莺才觉晓，闭户已知晴。一带窗间月，斜穿枕上生。
乱世时偏促，阴天日易昏。无言搔白首，憔悴倚东门。
养尔逢多难，常忧学已迟。辟疆为上相，何必待从师。
莫恨红裙破，休嫌白屋低。请看京与洛，谁在旧香闺。
梦觉笙歌散，空堂寂寞秋。更闻城角弄，烟雨不胜愁。
洛水分馀脉，穿岩出石棱。碧经岚气重，清带露华澄。莹澈通三岛，岩梧积万层。巢由应共到，刘阮想同登。壁峻苔如画，山昏雾似蒸。撼松衣有雪，题石砚生冰。路熟云中客，名留域外僧。饥猿寻落橡，斗鼠堕高藤。崄树临溪亚，残莎带岸崩。持竿聊藉草，待月好垂罾。对景思任父，开图想不兴。晚风轻浪叠，暮雨湿烟凝。似泛灵槎出，如迎羽客升。仙源终不测，胜概自相仍。欲别诚堪恋，长归又未能。他时操史笔，为尔著良称。
玉律初移候，清风乍远襟。一声蝉到耳，千炬火然心。岳静云堆翠，楼高日半沈。引愁憎暮角，惊梦怯残砧。露白凝湘簟，风篁韵蜀琴。鸟喧从果烂，阶净任苔侵。柿叶添红景，槐柯减绿阴。采珠逢宝窟，阅石见瑶林。鲁殿铿寒玉，苔山激碎金。郤堂流桂景，陈巷集车音。名自张华显，词因葛亮吟。水深龙易失，天远鹤难寻。鉴貌宁惭乐，论才岂谢任。义心孤剑直，学海怒涛深。既睹文兼质，翻疑古在今。惭闻纡绿绶，即候挂朝簪。晚树连秋坞，斜阳映暮岑。夜虫方唧唧，疲马正骎骎。托迹同吴燕，依仁似越禽。会随仙羽化，香蚁且同斟。
大火收残暑，清光渐惹襟。谢庄千里思，张翰五湖心。暮角迎风急，孤钟向暝沈。露滋三径草，日动四邻砧。簟委班姬扇，蝉悲蔡琰琴。方愁丹桂远，已怯二毛侵。甃石回泉脉，移棋就竹阴。触丝蛛堕网，避隼鸟投林。貌愧潘郎璧，文惭吕相金。但埋酆狱气，未发爨桐音。静笑刘琨舞，闲思阮籍吟。野花和雨斸，怪石入云寻。迹竟终非切，幽闲且自任。趋时惭艺薄，托质仰恩深。美价方稀古，清名已绝今。既闻留缟带，讵肯掷蓍簪。迟客虚高阁，迎僧出乱岑。壮心徒戚戚，逸足自骎骎。安羡仓中鼠，危同幕上禽。期君调鼎鼐，他日俟羊斟。
素律初回驭，商飙暗触襟。乍伤诗客思，还动旅人心。蝉噪因风断，鳞游见鹭沈。笛声随晚吹，松韵激遥砧。地覆青袍草，窗横绿绮琴。烟霄难自致，岁月易相侵。涧柳横孤彴，岩藤架密阴。潇湘期钓侣，鄠杜别家林。遗愧虞卿璧，言依季布金。铮鏦闻郢唱，次第发巴音。萤影冲帘落，虫声拥砌吟。楼高思共钓，寺远想同寻。入夜愁难遣，逢秋恨莫任。蜗游苔径滑，鹤步翠塘深。莫问荣兼辱，宁论古与今。固穷怜瓮牖，感旧惜蒿簪。晚日舒霞绮，遥天倚黛岑。鸳鸾方翙翙，骅骥整骎骎。未化投陂竹，空思出谷禽。感多聊自遣，桑落且闲斟。
积石乱巉巉，庭莎绿不芟。小桥低跨水，危槛半依岩。花落鱼争唼，樱红鸟竞鹐。引泉疏地脉，扫絮积山嵌。古柳红绡织，新篁紫绮缄。养猿秋啸月，放鹤夜栖杉。枕簟溪云腻，池塘海雨咸。语窗鸡逞辨，舐鼎犬偏馋。踏藓青粘屐，攀萝绿映衫。访僧舟北渡，贳酒日西衔。迟客登高阁，题诗绕翠岩。家藏何所宝，清韵满琅函。
暖律变寒光，东君景渐长。我悲游海峤，君说住柴桑。雪色随高岳，冰声陷古塘。草根微吐翠，梅朵半含霜。酒市多逋客，渔家足夜航。匡庐云傍屋，彭蠡浪冲床。绿摆杨枝嫩，红挑菜甲香。凤皇城已尽，鹦鹉赋应狂。伫见龙辞沼，宁忧雁失行。不应双剑气，长在斗牛傍。
新正圆月夜，尤重看灯时。累塔嫌沙细，成文讶笔迟。归牛疑燧落，过雁误书迟。生惜兰膏烬，还为隔岁期。
举烛光才起，挥毫势竞分。点时惊坠石，挑处接崩云。辞异秦丞相，铭非窦冠军。唯愁残焰落，逢玉亦俱焚。
多宝神光动，生金瑞色浮。照人低入郭，伴月夜当楼。熏穴应无取，焚林固有求。夜阑陪玉帐，不见九枝留。
高树临溪艳，低枝隔竹繁。何须是桃李，然后欲忘言。拟折魂先断，须看眼更昏。谁知南陌草，却解望王孙。
君与白云邻，生涯久忍贫。姓名高雅道，寰海许何人。岳气秋来早，亭寒果落新。几回吟石畔，孤鹤自相亲。
丈夫存行迹，慇勤为数来。莫作浮萍草，逐浪不知回。
哭声师已晓，已晓复谁知。当时魔竭国，几丧目前机。
旧居梨岭下，风景近炎方。地暖生春早，家贫觉岁长。石房云过湿，杉径雨馀香。日夕竟无事，诗书聊自强。
寄居江岛边，闲咏见秋残。草白牛羊瘦，风高猿鸟寒。检方医故疾，挑荠备中餐。时复停书卷，锄莎种木兰。
故园梨岭下，归路接天涯。生作长安草，胜为边地花。雁南飞不到，书北寄来赊。堪羡神仙客，青云早致家。
去去玉关路，省君曾未行。塞深多伏寇，时静亦屯兵。雪每先秋降，花尝近夏生。闲陪射雕将，应到受降城。
郁郁贞松树，阴阴在紫宸。葱茏偏近日，青翠更宜春。雅韵风来起，轻烟霁后新。叶深栖语鹤，枝亚拂朝臣。全节长依地，凌云欲致身。山苗荫不得，生植荷陶钧。
历象璿玑正，休徵玉烛明。四时佳气满，五纬太阶平。律吕风光至，烟云瑞色呈。年和知岁稔，道泰喜秋成。寰海皇恩被，乾坤至化清。自怜同野老，帝力讵能名。
轮如明月尽，罗似薄云穿。无由重掩笑，分在秋风前。
万事皆零落，平生不可思。惟馀酒中趣，不减少年时。
皇恩眷下人，割爱远和亲。少女风游兑，姮娥月去秦。龙笛迎金榜，骊歌送锦轮。那堪桃李色，移向虏庭春。
峄阳桐半死，延津剑一沈。如何宿昔内，空负百年心。
一斑与两斑，引入越王山。世数今逃尽，烟萝得再还。箫声宜露滴，鹤翅向云间。一粒仙人药，服之能驻颜。
淅沥复悠溶，诸天乐所宗。愔愔形类凤，冉冉势从龙。片触崚嶒碎，声飘列缺重。不辞歌一曲，此会信难逢。
宿昔相思苦，今宵良会稀。欲持留客被，一愿拂君衣。
星汉纵复斜，风霜凄已切。薄陈君不御，谁知思欲绝。
田文称好客，凡养几多人。如欠冯谖在，今希厕下宾。
阮郎迷不悟，何处伸情愫。明日海山春，彩舟却归去。
三曾到杨府，五转归马湖。身上千斤肉，今还赵阿奴。
常时华堂静，笑语度更筹。恍惚人事改，冥寞委荒丘。阳原歌薤露，阴壑惜藏舟。清夜妆台月，空想画眉愁。
不分殊幽显，那堪异古今。阴阳徒自隔，聚散两难心。
兰阶兔月斜，银烛半含花。自怜长夜客，泉路以为家。
枕有思乡泪，门无问疾人。尘埋床下履，风动架头巾。
幽抱应无语，贞松遂自栽。寄怀丞相业，因擢大夫材。日射苍鳞动，尘迎翠帚回。嫩茸含细粉，初叶泛新杯。偶圣为舟去，逢时与鹤来。寒声连晓竹，静气结阴苔。赫奕鸣驺至，荧煌洞户开。良辰一临眺，憩树几裴回。恨发风期阻，诗从绮思裁。还闻旧凋契，凡在此中培。
愁鬓丁年白，寒灯丙夜青。不眠惊戍鼓，久客厌邮铃。汹汹城喷海，疏疏屋漏星。十年穷父子，相守慰飘零。
不谓高名下，终全玉雪身。交犹及前辈，语不似今人。别号行鸣雁，遗编感获麟。敛衣应自定，只著古衣巾。
久怀声籍甚，千里致双鱼。宦路终推毂，亲帏且著书。才名贾太傅，文学马相如。辙迹东巡海，何时适我闾。
白发三千丈，青春四十年。两牙摇欲落，双膝痹如挛。强仕非时彦，无闻惜昔贤。自期终见恶，未忍舍遗编。
西入潼关路，何时更盍簪。年来人事改，老去鬓毛侵。花染离筵泪，葵倾报国心。龙潭千尺水，不似别情深。
日晚宿留城，人家半掩门。群鸦栖老树，一犬吠荒村。争买鱼添价，新篘酒带浑。船头对新月，谁与共清论。
客路三千里，西风两鬓尘。贪名笑吴起，说国叹苏秦。托兴非耽酒，思家岂为莼。可怜今夜月，独照异乡人。
三山江上寺，宫殿望岧峣。石径侵高树，沙滩半种苗。一僧归晚日，群鹭宿寒潮。遥听风铃语，兴亡话六朝。
江上见危矶，人形立翠微。妾来终日望，夫去几时归。明月空悬镜，苍苔漫补衣。可怜双泪眼，千古断斜晖。
江湖分两路，此地是通津。云净山浮翠，风高浪泼银。人行俱是客，舟住即为邻。俯仰烟波内，蜉蝣寄此身。
水昏天色晚，崖下泊行舟。独客伤归雁，孤眠叹野鸥。溪声牵别恨，乡梦惹离愁。酒醒推篷坐，凄凉望女牛。
五老峰巅望，天涯在目前。湘潭浮夜雨，巴蜀暝寒烟。泰华根同峙，嵩衡脉共联。凭虚有仙骨，日月看推迁。
上巳接寒食，莺花寥落晨。微微泼火雨，草草踏青人。凉似三秋景，清无九陌尘。与余同病者，对此合伤神。
景为春时短，愁随别夜长。暂棋宁号隐，轻醉不成乡。风雨曾通夕，莓苔有众芳。落花如便去，楼上即河梁。
麝炷腾清燎，鲛纱覆绿蒙。宫妆临晓日，锦段落东风。无力春烟里，多愁暮雨中。不知何事意，深浅两般红。
玉蕊两高树，相辉松桂旁。向来尘不杂，此夜月仍光。秀掩丛兰色，艳吞秾李芳。世人嫌具美，何必更清香。
新莲映多浦，迢递绿塘东。静影摇波日，寒香映水风。金尘飘落蕊，玉露洗残红。看著馀芳少，无人问的中。
小斋庐阜石，寄自沃洲僧。山客劳携笈，幽人自得朋。瘦云低作段，野浪冻成冰。便可同清话，何须有物凭。
春风向杨柳，能事尽风流。有意疑张绪，无情见莫愁。依然金谷在，宁免武昌偷。前路难回首，何须苦映楼。
托根蟠泰华，倚干蚀莓苔。谁云山泽间，而无梁栋材。
清风摇翠环，凉露滴苍玉。美人胡不纫，幽香蔼空谷。
谢庭漫芳草，楚畹多绿莎。于焉忽相见，岁晏将如何。
随梦入池塘，无心在金谷。春风自年年，吹遍天涯绿。
相聚即为邻，烟火自成簇。约伴过前溪，撑破蘼芜绿。
霁景明如练，繁英杏正芳。姮娥应有语，悔共雪争光。
认得前家令，宫人泪满裾。不知梁佐命，全是沈尚书。
我爱窦高士，弃官仍在家。为嫌句漏令，兼不要丹砂。
近者苏司业，文雄道最光。夫君居太学，妙誉继中行。汲郡陵初发，汾阴箧久亡。寂寥方倚席，容易忽升堂。去日应悬榻，来时定裂裳。惬心频拾芥，应手屡穿杨。辩急如无敌，飞腾固自强。论心期舌在，问事畏头长。驷马终题柱，诸生悉面墙。啖螯讥尔雅，卖饼诉公羊。未见泥函谷，俄惊火建章。烟尘昏象魏，行在隔巴梁。红粟填郿坞，青袍过寿阳。剪茅行殿湿，伐柏旧陵香。黉室青衿尽，渠门火旆扬。云飞同去国，星散各殊方。贱子悲穷辙，当年亦擅场。齑辛寻幼妇，醴酒忆先王。圣域探姬孔，皇风乐禹汤。畏诛轻李喜，言命小臧仓。折树休盘槊，沈钩且钓璜。鸿都问词客，他日莫相忘。
册府藏馀烈，皇纲正本朝。不听还笏谏，几覆缀旒祧。咫尺言终直，怆惶道已消。泪心传位日，挥涕授遗朝。飞燕潜来赵，黄龙岂见谯。既迷秦帝鹿，难问贾生雕。穆卜缄縢秘，金根辙迹遥。北军那夺印，东海漫难桥。罗织黄门讼，笙簧白骨销。炎方无信息，丹旐竟沦漂。邂逅江鱼食，凄凉楚客招。文忠徒谥议，子卯但箫韶。未见公侯复，寻伤嗣续凋。流年随水逝，高谊薄层霄。柱石林公远，缣缃故国饶。奇踪天骥活，遗轴锦鸾翘。近者淮夷戮，前年归马调。始闻移北葬，兼议荫山苗。圣泽覃将溥，贞魂喜定飘。异时穷巷客，怀古漫成谣。
移从杜城曲，置在小斋东。正是高秋里，仍兼细雨中。结根方迸竹，疏荫托高桐。苒苒齐芳草，飘飘笑断蓬。片时留静者，一夜响鸣蛩。野露通宵滴，溪烟尽日蒙。试才卑庾薤，求味笑周菘。只此霜栽好，他时赠伯翁。
无处不飘扬，高楼临道旁。素娥前夕月，青女夜来霜。宿雨随时润，秋晴著物光。幽怀长若此，病眼更相妨。蜀纸裁深色，燕脂落靓妆。低丛侵小阁，倒影入回塘。谢朓留霞绮，甘宁弃锦张。何人休远道，是处有斜阳。薜荔垂书幌，梧桐坠井床。晚风生旅馆，寒籁近僧房。桂绿明淮甸，枫丹照楚乡。雁疏临鄠杜，蝉急傍潇湘。树异桓宣武，园非顾辟疆。茂陵愁卧客，不自保危肠。
汉代金为屋，吴宫绮作寮。艳词传静婉，新曲定妖娆。箭响犹残梦，签声报早朝。鲜明临晓日，回转度春宵。半袖笼清镜，前丝压翠翘。静多如有待，闲极似无憀。梓泽花犹满，灵和柳未凋。障昏巫峡雨，屏掩浙江潮。未信潘名岳，应疑史姓萧。漏因歌暂断，灯为雨频挑。饮酒阑三雅，投壶赛百娇。钿蝉新翅重，金鸭旧香焦。水净疑澄练，霞孤欲建标。别随秦柱促，愁为蜀弦么。玄晏难瘳痹，临邛但发痟。联诗徵弱絮，思友咏甘蕉。王氏怜诸谢，周郎定小乔。黼帏翘綵雉，波扇画文鳐。荇密妨垂钓，荷欹欲度桥。不因衣带水，谁觉路迢迢。
天若无雪霜，青松不如草。地若无山川，何人重平道。
一日天无风，四溟波尽息。人心风不吹，波浪高百尺。
爱此林亭绝，重游亦似新。山秋同鹤过，水落见鱼频。映沼荷全绿，侵檐柳尚春。惜哉无别墅，共作白云人。
彤云将欲罢，蝉柳响如秋。雾散九霄近，日程三伏愁。残阳宿雨霁，高浪碎沙沤。袪足馀旬后，分襟任自由。
路傍古时寺，寥落藏金容。破塔有寒草，坏楼无晓钟。乱纸失经偈，断碑分篆踪。日暮月光吐，绕门千树松。
掩门江上住，尽日更无为。古木坐禅处，残星鸣磬时。水浇冰滴滴，珠数落累累。自有闲行伴，青藤杖一枝。
冷气生深殿，狼星渡远关。九城鼙鼓内，千骑道途间。凤髻随秋草，銮舆入暮山。恨多留不得，悲泪满龙颜。
不知名利苦，念佛老岷峨。衲补云千片，香烧印一窠。恋山人事少，怜客道心多。日日斋钟后，高悬滤水罗。
鹤鸣山下去，满箧荷瑶琨。放马荒田草，看碑古寺门。渐寒沙上雨，欲暝水边村。莫忘分襟处，梅花扑酒尊。
败叶填溪路，残阳过野亭。仍弹一滴水，更读两张经。暝鸟烟中见，寒钟竹里听。不多山下去，人世尽膻腥。
茫茫驱一马，自叹又何之。出郭见山处，待船逢雨时。晓鸡鸣野店，寒叶堕秋枝。寂寞前程去，闲吟欲共谁。
维舟镜面中，回对白盐峰。夜静沙堤月，天寒水寺钟。故园何日到，旧友几时逢。欲作还家梦，青山一万重。
三千护塞儿，独自滞边陲。老向二毛见，秋从一叶知。地寒乡思苦，天暮角声悲。却被交亲笑，封侯未有期。
故人何处望，秋色满江濆。入水溪虫乱，过桥山路分。鹤归松上月，僧入竹间云。莫惜中宵磬，从教梦里闻。
深山道者家，门户带烟霞。绿缀沿岩草，红飘落水花。半庭栽小树，一径扫平沙。往往溪边坐，持竿到日斜。
寻师拟学空，空住虎溪东。千里照山月，一枝惊鹤风。年如流去水，山似转来蓬。尽日都无事，安禅石窟中。
门户寒江近，篱墙野树深。晚风摇竹影，斜日转山阴。砌觉披秋草，床惊倒古琴。更闻邻舍说，一只鹤来寻。
岁月客中销，崎岖力自招。问人寻野寺，牵马渡危桥。为雨疑天晚，因山觉路遥。前程何处是，一望又迢迢。
蜀国初开棹，庐峰拟拾萤。兽皮裁褥暖，莲叶制衣馨。楚水秋来碧，巫山雨后青。莫教衔凤诏，三度到中庭。
趋名逐利身，终日走风尘。还到水边宅，却为山下人。僧教开竹户，客许戴纱巾。且喜琴书在，苏生未厌贫。
披霞戴鹿胎，岁月不能催。饭把琪花煮，衣将藕叶裁。鹤从归日养，松是小时栽。往往樵人见，溪边洗药来。
寂寞邛城夜，寒塘对庾楼。蜀关蝉已噪，秦树叶应秋。道路连天远，笙歌到晓愁。不堪分袂后，残月正如钩。
何年成道去，绰约化童颜。天上辞仙侣，人间忆旧山。沧桑今已变，萝蔓尚堪攀。云覆瑶坛净，苔生丹灶闲。逍遥堪白石，寂寞闭玄关。应是悲尘世，思将羽驾还。
绿叶红英遍，仙经自讨论。偶移岩畔菊，锄断白云根。
常思瀑布幽，晴晀喜逢秋。一带连青嶂，千寻倒碧流。湿云应误鹤，翻浪定惊鸥。星浦虹初下，炉峰烟未收。岩高时袅袅，天净起悠悠。傥见朝宗日，还须济巨舟。
桃源若远近，渔子棹轻舟。川路行难尽，人家到渐幽。山禽拂席起，溪水入庭流。君是何年隐，如今成白头。
应节萸房满，初寒菊圃新。龙旗焕辰极，凤驾俨香闉。莲井偏宜夏，梅梁更若春。一忻陪雁塔，还似得天身。
汉家轻壮士，无状杀彭王。一遇风尘起，令谁守四方。
受命谳封疆，逢君牧豫章。于焉审虞芮，复尔共舟航。怅别秋阴尽，怀归客思长。江皋枉离赠，持此慰他乡。
今日逢初夏，欢游续旧旬。气和先作雨，恩厚别成春。凤吹临清洛，龙舆下紫宸。此中歌在藻，还见跃潜鳞。
岩磴列云旗，吾君访道时。乾行万物睹，日驭六龙迟。望远回天顾，登高动睿词。愿因山作寿，长保会昌期。
洛城三五夜，天子万年春。綵仗移双阙，琼筵会九宾。舞成苍颉字，灯作法王轮。不觉东方日，遥垂御藻新。
玉辇下离宫，琼楼上半空。方巡五年狩，更辟四门聪。井邑观秦野，山河念禹功。停銮留睿作，轩槛起南风。
闻道清明近，春庭向夕阑。行游昼不厌，风物夜宜看。斗柄更初转，梅香暗里残。无劳秉华烛，清月在南端。
台阁升高位，园林隔旧乡。忽闻歌棣萼，还比报琼芳。门向宜春近，郊连御宿长。德星常有会，相望在文昌。
系马清溪树，禅门春气浓。香台花下出，讲坐竹间逢。觉路山童引，经行谷鸟从。更言穷寂灭，回策上南峰。
晚从灵境出，林壑曙云飞。稍觉清溪尽，回瞻画刹微。独园馀兴在，孤棹宿心违。更忆登攀处，天香满袖归。
刻石记天文，朝推谷子云。箧中缄圣札，岩下揖神君。语别梅初艳，为期草欲薰。往来春不尽，离思莫氛氲。
日落川径寒，离心苦未安。客愁西向尽，乡梦北归难。霜果林中变，秋花水上残。明朝渡江后，云物向南看。
吾宗长作赋，登陆访天台。星使行看入，云仙意转催。饮冰攀璀璨，驱传历莓苔。日暮东郊别，真情去不回。
云雨阳台路，光华驿骑巡。劝农开梦土，恤隐惠荆人。楼迥吟黄鹤，江长望白蘋。观风布明诏，更是汉南春。
神仙久留滞，清切伫飞翻。忽佐南方牧，何时西掖垣。高车自兰省，便道出荆门。不见河梁别，空销郢路魂。
大名将起魏，良史更逢迁。驿骑朝丹阙，关亭望紫烟。西京春色近，东观物华偏。早赴王正月，挥毫记首年。
昔年叨补衮，边地亦埋轮。官序惭先达，才名畏后人。西戎虽献款，上策耻和亲。早赴前军幕，长清外域尘。
议狱持邦典，临戎假宪威。风从阊阖去，霜入洞庭飞。篁竹迎金鼓，楼船引绣衣。明年拜真月，南斗使星归。
天使出霜台，行人择吏才。传车春色送，离兴夕阳催。驿绕巴江转，关迎剑道开。西南一何幸，前后二龙来。
列位登青琐，还乡复綵衣。共言晨省日，便是昼游归。春水经梁宋，晴山入海沂。莫愁东路远，四牡正騑騑。
汉使得张纲，威名摄远方。恩沾柱下史，荣比选曹郎。江带黔中阔，山连峡水长。莫愁炎暑地，秋至有严霜。
公府西岩下，红亭间白云。雪梅初度腊，烟竹稍迎曛。水木涵澄景，帘栊引霁氛。江南归思逼，春雁不堪闻。
星使下仙京，云湖喜昼晴。更从探穴处，还作棹歌行。丝管荷风入，帘帷竹气清。莫愁归路远，水月夜虚明。
仙穴寻遗迹，轻舟爱水乡。溪流一曲尽，山路九峰长。渔父歌金洞，江妃舞翠房。遥怜葛仙宅，真气共微茫。
扬子何年邑，雄图作楚关。江连二妃渚，云近八公山。驿道青枫外，人烟绿屿间。晚来潮正满，数处落帆还。
水国南无畔，扁舟北未期。乡情淮上失，归梦郢中疑。木落知寒近，山长见日迟。客行心绪乱，不及洛阳时。
永夕卧烟塘，萧条天一方。秋风淮水落，寒夜楚歌长。宿莽非中土，鲈鱼岂我乡。孤舟行已倦，南越尚茫茫。
孤帆度绿氛，寒浦落红曛。江树朝来出，吴歌夜渐闻。南溟接潮水，北斗近乡云。行役从兹去，归情入雁群。
骤雨昼氤氲，空天望不分。暗山唯觉电，穷海但生云。涉涧猜行潦，缘崖畏宿氛。夜来江月霁，棹唱此中闻。
夜入丹阳郡，天高气象秋。海隅云汉转，江畔火星流。城郭传金柝，闾阎闭绿洲。客行凡几夜，新月再如钩。
闻唱梅花落，江南春意深。更传千里外，来入越人吟。弱干红妆倚，繁香翠羽寻。庭中自公日，歌舞向芳阴。
梅院重门掩，遥遥歌吹边。庭深人不见，春至曲能传。花落弹棋处，香来荐枕前。使君停五马，行乐此中偏。
客自新亭郡，朝来数物华。传君妓楼好，初落海榴花。露色珠帘映，香风粉壁遮。更宜林下雨，日晚逐行车。
海上移珍木，楼前咏所思。遥闻下车日，正在落花时。旧绿香行盖，新红洒步綦。从来寒不易，终见久逾滋。
海内文章伯，朝端礼乐英。一言兴宝运，三入济群生。命与才相偶，年将位不并。台星忽已坼，流恸轸皇情。
甲第三重戟，高门四列侯。已成冠盖里，更有凤皇楼。人世方为乐，生涯遽若休。空馀掌纶地，传庆百千秋。
奕叶金章贵，连枝鼎位尊。台庭为凤穴，相府是鸰原。世阅空悲命，泉幽不返魂。惟馀汉臣史，继术赞韦门。
德配程休甫，名高鲁季姜。宠荣苍玉佩，宴梦郁金堂。白日期偕老，幽泉忽悼亡。国风犹在咏，江汉近南阳。
吉日初成晦，方塘遍是春。落花迎二月，芳树历三旬。公子能留客，巫阳好解神。夜还何虑暗，秉烛向城闉。
郡府乘休日，王城访道初。觉花迎步履，香草藉行车。倚阁观无际，寻山坐太虚。岩空迷禹迹，海静望秦馀。翡翠巢珠网，鹍鸡间绮疏。地灵资净土，水若护真如。宝树谁攀折，禅云自卷舒。晴分五湖势，烟合九夷居。生灭纷无象，窥临已得鱼。尝闻宝刀赠，今日奉琼琚。
庙堂多暇日，山水契中情。欲写高深趣，还因藻绘成。九江临户牖，三峡绕檐楹。花柳穷年发，烟云逐意生。能令万里近，不觉四时行。气染荀香馥，光含乐镜清。咏歌齐出处，图画表冲盈。自保千年遇，何论八载荣。
贤相初陪跸，灵山本降神。作京雄近县，开阁宠平津。地胜林亭好，时清宴赏频。百泉萦草木，万井布郊畛。德与春和盛，功将造化邻。还嗤渭滨叟，岁晚独垂纶。
林父同官意，宣尼久敬交。文场刊玉篆，武事掌金铙。道合宜连茹，时清岂系匏。克勤居簿领，多暇屏欢譊。美酒怀公宴，玄谈俟客嘲。薄云生北阙，飞雨自西郊。院暑便清旷，庭芜觉渐苞。高门关讵闭，逸韵柱难胶。枳棘鸾无叹，椅梧凤必巢。忽闻徵并作，观海愧堂坳。
异域今无外，高僧代所稀。苦心归寂灭，宴坐得精微。持钵何年至，传灯是日归。上卿挥别藻，中禁下禅衣。海阔杯还度，云遥锡更飞。此行迷处所，何以慰虔祈。
外域分都护，中台命职方。欲传清庙略，先取剧曹郎。已佩登坛印，犹怀伏奏香。百壶开祖饯，驷牡戒戎装。青海连西掖，黄河带北凉。关山瞻汉月，戈剑宿胡霜。体国才先著，论兵策复长。果持文武术，还继杜当阳。
楼观倚长霄，登攀及霁朝。高如石门顶，胜拟赤城标。天路云虹近，人寰气象遥。山围伯禹庙，江落伍胥潮。徂暑迎秋薄，凉风是日飘。果林馀苦李，萍水覆甘蕉。览古嗟夷漫，凌空爱泬寥。更闻金刹下，钟梵晚萧萧。
越嶂绕层城，登临万象清。封圻沧海合，廛市碧湖明。晓日渔歌满，芳春棹唱行。山风吹美箭，田雨润香粳。代阅英灵尽，人闲吏隐并。赠言王逸少，已见曲池平。
秋水明川路，轻舟转石圻。霜多山橘熟，寒至浦禽稀。飞席乘风势，回流荡日晖。昼行疑海若，夕梦识江妃。野霁看吴尽，天长望洛非。不知何岁月，一似暮潮归。
吴王初鼎峙，羽猎骋雄才。辇道阊门出，军容茂苑来。山从列嶂转，江自绕林回。剑骑缘汀入，旌门隔屿开。合离纷若电，驰逐溢成雷。胜地虞人守，归舟汉女陪。可怜夷漫处，犹在洞庭隈。山静吟猿父，城空应雉媒。戎行委乔木，马迹尽黄埃。揽涕问遗老，繁华安在哉。
上林天禁里，芳树有红樱。江国今来见，君门春意生。香从花绶转，色绕佩珠明。海鸟衔初实，吴姬扫落英。切将稀取贵，羞与众同荣。为此堪攀折，芳蹊处处成。
仙闱井初凿，灵液沁成泉。色湛青苔里，寒凝紫绠边。铜瓶向影落，玉甃抱虚圆。永愿调神鼎，尧时泰万年。
㭊㭊有新意，微微曙色幽。露含疏月净，光与晓烟浮。迥野遥凝素，空林望已秋。著霜寒未结，凝叶滴还流。比玉偏清洁，如珠讵可收。裴回阡陌上，瞻想但淹留。
亚相独推贤，乘轺向远边。一心倾汉日，万里望胡天。忠信皇恩重，要荒圣德传。戎人方屈膝，塞月复婵娟。别思流莺晚，归朝候雁先。当书外垣传，回奏赤墀前。
四海兵初偃，平津阁正开。谁知大炉火，还有不然灰。
清明暮春里，怅望北山陲。燧火开新焰，桐花发故枝。沈冥惭岁物，欢宴阻朋知。不及林间鸟，迁乔并羽仪。
京邑叹离群，江楼喜遇君。开筵当九日，汎菊外浮云。朗咏山川霁，酣歌物色新。君看酒中意，未肯丧斯文。
九皋兰叶茂，八月露华清。稍与秋阴合，还将晓色并。向空罗细影，临水泫微明。的皪添幽兴，芊绵动远情。夕芳人未采，初降鹤先惊。为感生成惠，心同葵藿倾。
睍睆度花红，间关乱晓空。乍离幽谷日，先转上林风。翔集春台侧，低昂锦帐中。声诗辩抟黍，比兴思无穷。
中秋中夜月，世说慑妖精。顾兔云初蔽，长蛇谁与勍。未追良友玩，安用玉轮盈。此意人谁喻，裁时穿禁城。
寒暄皆有景，孤绝画难形。地拱千寻崄，天垂四面青。昼灯笼雁塔，夜磬彻渔汀。最爱僧房好，波光满户庭。
万古波心寺，金山名目新。天多剩得月，地少不生尘。过橹妨僧定，惊涛溅佛身。谁言张处士，题后更无人。
廊殿与云连，紫霄苍翠边。自然应有药，谁敢道无仙。藓色吞崖径，松声让瀑泉。未能长息去，岂便是前缘。
有山来便有，万丈落云端。雾喷千岩湿，雷倾九夏寒。图中僧写去，湖上客回看。却羡为猿鹤，飞鸣近碧湍。
意态天生异，转看看转新。百花休放艳，三月始为春。蝶死难离槛，莺狂不避人。其如豪贵地，清醒复何因。
年年三月里，随处自悠扬。雨过浑疑尽，风来特地狂。入花蜂有碍，遮水燕无妨。苦是添离思，青门道路长。
何处不相见，烟苗捧露心。萋萋绿远水，苒苒在空林。野吹闲摇阔，游人醉卧深。南朝古城里，碑石又应沈。
底物最牵吟，秋苔独自寻。何时连夜雨，叠翠满松阴。湘岸荒祠静，吴宫古砌深。侯门还可惜，长被马蹄侵。
簇簇互相遮，闲看实可嗟。藉多虽是叶，栽盛不如花。春绿暗连麦，秋乾暮立鸦。旧乡曾种得，经乱属谁家。
茏葱二月初，青软自相纡。意态花犹少，风流木更无。影繁晴陌上，烟重古城隅。炀帝河声里，几番荣又枯。
梅岭旧闻传，林亭势峞然。登临真不易，幽胜恐无先。楚野平千里，吴江曲一边。标形都大别，洞府岂知焉。飞阁横空去，征帆落面前。南雄雉堞峻，北壮凤台连。烂熳三春媚，参差百卉妍。风桃诸处锦，洛竹半溪烟。燕入晴梁语，莺从暖谷迁。石根朝霭碧，帘际晚霞鲜。径柳行难约，庭莎醉好眠。清明时更异，造化意疑偏。不独宜韶景，尤须看暑天。药苗繁似结，萝蔓猛如编。珠亚垂枝果，冰澄汲井泉。粉墙蜩蜕落，丹槛雀雏颠。炎气微茫觉，清飙左右穿。云峰从勃起，葵叶岂劳扇。又见秋天丽，浑将夏日悬。红黰著霜树，香老卧池边。菱芡谁铺绣，莓苔自学钱。暗虫依砌响，明月逗帘圆。小砌滋新菊，高轩噪暮蝉。雨声寒飒飒，雁影晓联联。释此何堪玩，深冬更可怜。窗中看短景，树里见重川。冈阜分明出，杉松气概全。讴成白雪曲，吟是早梅篇。创制谁人解，根基太守贤。或时留皂盖，尽日簇华筵。谁咏忧黎庶，狂游泥管弦。交加丰玉食，来去迸金船。侍从非常客，俳谐像列仙。画旗张赫奕，妖妓舞婵娟。罢宴心犹恋，将归兴尚牵。秪应愁逼夜，宁厌赏经年。孤贱今何幸，跻攀奈有缘。展眉惊豁达，徐步喜周旋。讽咏虽知苦，推功靡极玄。聊书四十韵，甘责未精专。
佳卉挺芳辰，夭容乃绝伦。望开从隔岁，愁过即无春。体物真英气，馀花似庶人。蜂攒知眷恋，鸟语亦殷勤。况在豪华地，宁同里巷尘。酷怜应丧德，多赏奈怡神。忌秽栽时土，尝甜折处津。绕行那识倦，围坐岂辞频。入梦殊巫峡，临池胜洛滨。乐喧丝杂竹，露渍卯连寅。饮兴尤思满，吟情自合新。怕风惟怯夜，忧雨不经旬。栏槛为良援，亭台是四邻。虽非能伐性，争免碍还淳。斗艳何惭蜀，矜繁未让秦。私心期一日，许近看逡巡。
万物中萧洒，修篁独逸群。贞姿曾冒雪，高节欲凌云。细韵风初发，浓烟日正曛。因题偏惜别，不可暂无君。
短短一尺馀，纤纤覆绿草。不知何世人，得见此松老。
令节颁龙镜，仙辉下凤台。含灵万象入，写照百花开。色与皇明散，光随圣泽来。妍媸冰鉴里，从此愧非才。
飘飖任舟楫，回合傍江津。后浦情犹在，前山赏更新。树深烟幂幂，滩浅石磷磷。川路南行远，淹留惜此辰。
江汎春风势，山楼曙月辉。猿攀紫岩饮，鸟拂清潭飞。古树崩沙岸，新苔覆石矶。津途赏无限，征客暂忘归。
回銮下蒲坂，飞旆指秦京。雒上黄云送，关中紫气迎。霞朝看马色，月晓听鸡鸣。防拒连山险，长桥压水平。省方知化洽，察俗觉时清。天下长无事，空馀襟带名。
鸣銮初幸代，旋盖欲横汾。山尽千旗出，郊平五校分。前林已暄景，后壑尚寒氛。风送箫韶曲，花铺黼黻文。盐梅推上宰，礼乐统中军。献赋纡天札，飘飖飞白云。
圣主重兵权，分符属大贤。中军仍执政，丞相复巡边。翕习戎装动，张皇庙略宣。朝荣承睿札，野饯转行旃。亭障东缘海，沙场北际天。春冬见岩雪，朝夕候烽烟。已勒封山记，犹闻遣戍篇。五营将月合，八阵与云连。经略图方远，怀柔道更全。归来画麟阁，蔼蔼武功传。
南山四皓德，东海二疏名。功遂知身退，心微觉道成。霓裳明主赐，鹤驾列仙迎。诏饯出中野，朋欢留上京。灞桥春水溢，稽岭白云生。此去三千里，那堪长别情。
共爱东南美，青青叹有筠。贞姿众木异，秀色四时均。枝叶当无改，风霜岂惮频。虚心如待物，劲节自留春。鲜润期栖凤，婵娟可并人。可怜初箨卷，粉泽更宜新。
踟蹰下山妇，共申别离久。为问织缣人，何必长相守。
秋风起函谷，劲气动河山。偃松千岭上，杂雨二陵间。低云愁广隰，落日惨重关。此时飘紫气，应验真人还。
朝来临镜台，妆罢暂裴回。千金始一笑，一召讵能来。
由来称独立，本自号倾城。柳叶眉间发，桃花脸上生。腕摇金钏响，步转玉环鸣。纤腰宜宝袜，红衫艳织成。悬知一顾重，别觉舞腰轻。
绮筵乘暇景，琼醑对年华。门多金埒骑，路引璧人车。蘋早犹藏叶，梅残正落花。蔼蔼林亭晚，馀兴促流霞。
导源径陇阪，属汭贯嬴都。下濑波常急，回圻溜亦纡。毒流秦卒毙，泥粪汉田腴。独有迷津客，怀归轸暮途。
星汉下天孙，车服降殊蕃。匣中词易切，马上曲虚繁。关塞移朱帐，风尘暗锦轩。箫声去日远，万里望河源。
旧许星车转，神京祖帐开。断烟伤别望，零雨送离杯。辞燕依空绕，宾鸿入听哀。分襟与秋气，日夕共悲哉。
崇文德化洽，新殿集贤初。庸菲参高选，首滥承明庐。殊私光辅弼，荣送列簪裾。座引中厨馔，杯锡上尊馀。翠叶浓丹苑，晴空卷碧虚。忝同文史地，愿草登封书。
至德抚遐荒，神兵赴朔方。帝思元帅重，爰择股肱良。累相承安世，深筹协子房。寄崇专斧钺，礼备设坛场。鼙鼓喧雷电，戈剑凛风霜。四騑将戒道，十乘启先行。圣锡加恒数，天文耀宠光。出郊开帐饮，寅饯盛离章。雨濯梅林润，风清麦野凉。燕山应勒颂，麟阁伫名扬。
玉律藏冰候，彤阶飞雪时。日寒消不尽，风定舞还迟。琼树留宸瞩，璇花入睿词。悬知穆天子，黄竹谩言诗。
凤扆怜箫曲，鸾闺念掌珍。羌庭遥筑馆，庙策重和亲。星转银河夕，花移玉树春。圣心悽送远，留跸望征尘。
凤舆乘八景，龟箓向三仙。日月移平地，云霞缀小天。金童擎紫药，玉女献青莲。花洞留宸赏，还旗绕夕烟。
征客戍金微，愁闺独掩扉。尘埃生半榻，花絮落残机。褪暖蚕初卧，巢昏燕欲归。春风日向尽，衔涕作征衣。
香萼媚红滋，垂条萦绿丝。情人拂瑶袂，共惜此芳时。骕骦已踯躅，鸟隼方葳蕤。跂予望太守，流润及京师。
姬典歌时迈，虞篇记省方。何如黑帝月，玄览白云乡。翠仗萦船岸，明旆应萯阳。风摇花眊彩，雪艳宝戈芒。御陌开函次，离宫夹树行。桂枝笼騕袅，松叶覆堂皇。仙石含珠液，温池孕璧房。涌疑神瀵溢，澄若帝台浆。独沸流常热，潜蒸气转香。青坛环玉甃，红础铄金光。藻曜凝芳洁，葳蕤献淑祥。五龙归宝算，九鳸叶时康。同预华封老，中衢祝圣皇。
夕转清壶漏，晨惊长乐钟。逶迤纶禁客，假寐守铜龙。予亦趋三殿，肩随谒九重。繁珂接曙响，华剑比春容。相问韶光歇，弥怜芳意浓。愿言乘日旰，携手即云峰。
鼎臣休浣隙，方外结遥心。别业青霞境，孤潭碧树林。每驰东墅策，遥弄北溪琴。帝眷纾时豫，台园赏岁阴。移銮明月沼，张组白云岑。御酒瑶觞落，仙坛竹径深。三光悬圣藻，五等冠朝簪。自昔皇恩感，咸言独自今。
特进三公下，台臣百揆先。孝图开寝石，祠主卜牲筵。恩级青纶赐，徂装紫橐悬。绸缪金鼎席，宴饯玉潢川。北斗分征路，东山起赠篇。乐池歌绿藻，梁苑藉红荃。骑转商岩日，旌摇关塞烟。庙堂须鲠议，锦节伫来旋。
戍客戍清波，幽闺幽思多。暗梁闻语燕，夜烛见飞蛾。宝鸭藏脂粉，金屏缀绮罗。裁衣卷纹素，织锦度鸣梭。有使通西极，缄书寄北河。年光只恐尽，征战莫蹉跎。
圣德膺三统，皇恩被八埏。大明均照物，小丑未宁边。国相台衡重，元戎庙略宣。紫泥方受命，黄石乃推贤。问罪阴山下，安人属国前。度关行照月，乘障坐消烟。北阙纡宸藻，南桥列祖筵。耀威当夏日，杀气指秋天。鞞鼓鼋鼍振，旌旗鸟兽悬。由来词翰手，今见勒燕然。
秦王按剑怒，发卒戍龙沙。雄图尚未毕，海内已纷拿。黄尘暗天起，白日敛精华。唯见长城外，僵尸如乱麻。
章奏中京罢，云泉别业归。拂琴铺野席，牵柳挂朝衣。翡翠巢书幌，鸳鸯立钓矶。幽栖可怜处，春事满林扉。
文史归休日，栖闲卧草亭。蔷薇一架紫，石竹数重青。垂露和仙药，烧香诵道经。莫将山水弄，持与世人听。
故友汉中尉，请为西蜀吟。人家多种橘，风土爱弹琴。水向昆明阔，山连大夏深。理闲无别事，时寄一登临。
畴昔承馀论，文章幸滥推。夜陪银汉赏，朝奉桂山词。梁邸调歌日，秦楼按舞时。登高频作赋，体物屡为诗。连骑长楸下，浮觞曲水湄。北堂留上客，南陌送佳期。忆昨陪临泛，于今阻宴私。再看冬雪满，三见夏花滋。都尉朝青阁，淮王侍紫墀。宁知倦游者，华发老京师。
闺妇持刀坐，自怜裁剪新。叶催情缀色，花寄手成春。帖燕留妆户，黏鸡待饷人。擎来问夫婿，何处不如真。
摇艇至南国，国门连大江。中洲西边岸，数步一垂杨。金钏越溪女，罗衣胡粉香。织缣春卷幔，采蕨暝提筐。弄瑟娇垂幌，迎人笑下堂。河头浣衣处，无数紫鸳鸯。
校文常近日，赐宴忽升天。酒正传杯至，饔人捧案前。玉阶鸣溜水，清阁引归烟。共惜芸香暮，春风几万年。
神女调温液，年年待圣人。试开临水殿，来洗属车尘。暖气随明主，恩波浃近臣。灵威自无极，从此献千春。
圣作西山颂，君其出使年。勒碑悬日月，驱传接云烟。寒尽函关路，春归洛水边。别离能几许，朝暮玉墀前。
郡县分南国，皇华出圣朝。为怜乡棹近，不道使车遥。旧俗吴三让，遗风汉六条。愿言除疾苦，天子听歌谣。
明月开三峡，花源出五溪。城池青壁里，烟火绿林西。不畏王程促，惟愁仙路迷。巴东下归棹，莫待夜猿啼。
画得襄阳郡，依然见昔游。岘山思驻马，汉水忆回舟。丹壑常含霁，青林不换秋。图书空咫尺，千里意悠悠。
琴瑟调双凤，和鸣不独飞。正歌春可乐，行泣露先晞。环佩声犹在，房栊梦不归。将军休沐日，谁劝著新衣。
仙掌临秦甸，虹桥辟晋关。两都分地险，一曲度河湾。路得津门要，时称古戍闲。城花春正发，岸柳曙堪攀。后乘犹临水，前旌欲换山。长安回望日，宸御六龙还。
两臣初入梦，二月扈巡边。涧北寒犹在，山南春半传。颂声先奉御，辰象复回天。云日明千里，旌旗照一川。柳阴低辇路，草色变新田。还望汾阳近，宸游自窅然。
祖德道场下，往来三十秋。白头方问法，朗月特相留。
双燕今朝至，何时发海滨？窥檐向人语，如道故乡春。
亡国秦韩代，荣身刘项年。金槌击政后，玉斗碎增前。圣主称三杰，明离保四贤。已申黄石祭，方慕赤松仙。
天下今无事，云中独未宁。忝驱更戍卒，方远送边庭。马饮长城水，军占太白星。国恩行可报，何必守经营。
邅回沅浦中，转入夜郎天。路出浮云上，山悬飞盖前。烟霏开远戍，林薄带长川。羽檄宵来急，横戈欲按边。
四海游长倦，百年愁半侵。赖窥明镜里，时见丈夫心。
竹园无外事，秘殿夕阴生。云起灵峰隐，风来宝铎鸣。焚香流玉户，听鸟度金楹。静心归正法，方此谢尘缨。
物外经行处，云峰断复连。散花飞讲席，轻翠澹炉烟。稽首求真偈，观空息众缘。有时闻法鼓，应是会诸天。
梵宇栖真所，寥寥世事稀。老僧披百纳，童子学三归。宝刹临香地，星宫隐翠微。谁怜漂泊者，于此遂忘机。
遥夜淮弥净，浮空月正明。虚无含气白，凝澹映波清。见底深还浅，居高缺复盈。处柔知坎德，持洁表阴精。利物功难并，和光道已成。安流方利涉，应鉴此时情。
浮光上东洛，杨彩满圆灵。明灭沦江水，盈虚逐砌蓂。不分沙岸白，偏照海山清。练色临窗牖，蟾光霭户庭。成轮疑璧影，初魄类弓形。远近凝清质，娟娟出众星。
迎冬小雪至，应节晚虹藏。玉气徒成象，星精不散光。美人初比色，飞鸟罢呈祥。石涧收晴影，天津失彩梁。霏霏空暮雨，杳杳映残阳。舒卷应时令，因知圣历长。
早寒青女至，零露结为霜。入夜飞清景，凌晨积素光。驷星初皙皙，葭菼复苍苍。色冒沙滩白，威加木叶黄。鲜辉袭纨扇，杀气掩干将。葛屦那堪履，徒令君子伤。
武帝贵长生，延年饵玉英。铜盘贮珠露，仙掌抗金茎。拂曙氛埃敛，凌空沆瀣清。岧峣捧瑞气，巃嵷出宫城。势入浮云耸，形标霁色明。大君当御宇，何必去蓬瀛。
清泚濯缨处，今来喜一临。惭无下钓处，空有羡鱼心。退省时频改，谋身岁屡沈。鬣成川上媚，网就水宁深。赪尾临波里，朱须破浪浔。此时傥不漏，江上免行吟。
游子出咸京，巴山万里程。白云连鸟道，青壁遰猿声。雨雪经泥坂，烟花望锦城。工文人共许，应纪蜀中行。
驷马归咸秦，双凫出海门。还从清切禁，再沐圣明恩。礼乐中朝贵，文章大雅存。江湖多放逸，献替欲谁论。
香炉一峰绝，顶在寺门前。尽是玲珑石，时生旦暮烟。
騕袅锦障泥，楼头日又西。留欢住不住，素齿白铜鞮。
哀怨杨叛儿，骀荡郎知否。香死博山炉，烟生白门柳。
乱雪从教舞，回风任听吹。春寒能作底，已被柳条欺。
寒空五老雪，斜月九江云。钟声知何处，苍苍树里闻。
不挂丝纩衣，归向寒岩栖。寒岩风雪夜，又过岩前溪。
武夷无上路，毛径不通风。欲共麻姑住，仙城半在空。
一株金染密，数亩碧鲜疏。避暑临溪坐，何妨直钓鱼。
斑多筒簟冷，发少角冠清。避暑长林下，寒蝉又有声。
传闻废淫祀，万里静山陂。欲慰灵均恨，先烧靳尚祠。
远羡五云路，逶迤千骑回。遗簪唯一去，贵赏不重来。
不道沙堤尽，犹欺石栈顽。寄言飞白雪，休去打青山。
倒打钱塘郭，长驱白浪花。吞吴休得也，输却五千家。
生事同漂梗，机心在野船。如何临逝水，白发未忘筌。
登岩背山河，立石秋风里。隐见浙江涛，一尺东沟水。
绝国将无外，扶桑更有东。来朝逢圣日，归去及秋风。夜泛潮回际，晨征苍莽中。鲸波腾水府，蜃气壮仙宫。天眷何期远，王文久已同。相望杳不见，离恨托飞鸿。
积数归成闰，羲和职旧司。分铢标斗建，盈缩正人时。节候潜相应，星辰自合期。寸阴宁越度，长历信无欺。定向铜壶辨，还从玉律推。高明终不谬，委鉴本无私。
玉露中秋夜，金波碧落开。鹊惊初泛滥，鸿思共裴回。远月清光遍，高空爽气来。此时陪永望，更得上燕台。
舞字传新庆，人文迈旧章。冲融和气洽，悠远圣功长。盛德流无外，明时乐未央。日华增顾眄，风物助低昂。翥凤方齐首，高鸿忽断行。云门与兹曲，同是奉陶唐。
耳小根一握，头长鼻要宽。能行三百里，解立四蹄攒。
臆前虽阔备，眼旷腹须平。项长筋骨促，尾骨短为精。
鹿耳天然快，獐头第一强。蹄轻腰又短，伯乐亦称良。
鼻上纹王字，目中青晕侵。虽然有筋骨，更要汗沟深。
初生无毛者，伯乐号龙驹。七朝方始起，千匹也应无。
近者虽似小，远望却成高。要知深有力，腹上逆生毛。
蹄大蹄又软，腹阔更腰长。行时无步骤，何必问孙阳。
口浅不能食，眼深多咬人。猪膝难任重，焉堪致远行。
要知有寿马，唇慢口方停。好是如羊目，跸良寿亦长。
不在如龙状，追风号古来。目前毛骨骏，未可比驽骀。
项上如生旋，有之不用誇。环缘不利长，所以号螣蛇。
后有丧门旋，前兼有挟尸。劝君不用蓄，无事亦须疑。
牛额并衔祸，非常害长多。古人如是说，此事不须歌。
带剑浑小事，丧门不可当。滴泪如入口，有福也须防。
黑色耳全白，从来号孝头。假饶千里走，奉劝不须留。
背上毛生旋，驴骡亦有之。只惟鞍贴下，此者是驼尸。
衔祸口边冲，时间祸必逢。古人称是病，焉敢不言凶。
眼下毛生旋，遥看似泪痕。假饶福也病，无祸亦妨人。
毛病深知害，妨人在不占。大都如此类，无祸也宜嫌。
担耳驼鬃项，虽然毛病殊。更若兼鳌尾，有实不如无。
骑来未得饮，汗解是为强。卸鞍面向北，此事最招殃。
欲出须知此，笼头莫挂垂。虽然无大患，惊惧事防为。
面北朝朝喂，形躯渐渐伤。其中忽有患，有患悔难当。
远来亦忌饱，出去不妨饥。向水莫许骤，偏伤肺与脾。
浊水休教饮，多饶毛色焦。时间虽不觉，日内不生膘。
偏怕腥膻物，仍嫌土作槽。鼠穿成大秽，更忌草中毛。
上山犹许骤，下岭不宜骑。必定伤筋骨，能令日渐羸。
近学新医者，还知此事难。将针宜刺浅，方便更须端。
凡针六脉血，不在昔令多。移时苦不止，伤损返如何。
有病何妨疗，无伤血莫针。近来愚学者，此意未知深。
一切眼昏瘴，皆因热所伤。莫令肝脏冷，泪出转难当。
黄风有赤脉，白翳忌侵睛。须抽眼脉血，救疗有功能。
乌风起肝脏，忽患便青盲。便是通神妙，除非解损睛。
有瘴多须泪，无令冷药多。细辛并地骨，犀角决明和。
外瘴须磨点，黄连最能驱。乌鱼骨颇妙，辄莫用珍珠。
欲疗先令暖，仍须使子肝。防风圆蔚好，去泪得睛宽。
不可全凭药，时闻亦用针。频抽口鼻血，脑热勿令侵。
肝病眼睛病，眼昏肝有风。发来时生晕，嚾烙抵神功。
环睛难为病，侵睛多即惊。月中骑亦惧，云内更同盲。
卒热传肝肺，尪羸也易推。奈何双目暗，得较也何时。
欲知看口色，春季忌于青。若似秋时候，医之必得宁。
夏病不食草，口中赤色深。莫将为热疗，热疗病难寻。
秋病口中白，时时喘息粗。于中带黑色，肝肺恐应无。
冬季口中黑，医之不必痊。卧蚕虽有色，而退也无缘。
大抵怕青黑，兼忧喘息粗。神功也不救，迟治气全无。
肺病多方疗，心伤鹘骨抽。目前虽得效，已后发无休。
鼻内出脓血，如加气转抽。岂堪连背硬，何用更开喉。
肺病休疑冷，腥膻不可为。但将凉药疗，莫使小猪脂。
天门还治肺，地骨也医肝。心热黄芩妙，人参性不寒。
前面热未退，腰胯却行迟。是热须医热，少将冷药医。
脾寒令肉颤，胃冷吐清涎。但针脾上穴，暖胃药为先。
起卧无时度，将身似狗蹲。肠中如粪结，巴豆最为珍。
若作如斯候，切在细推寻。如逢肾脉上，多应肠入阴。
识得寻常病，便须用橘皮。槟榔为第一，葱油最相宜。
止痛当归妙，牵牛芍药和。生姜宜剩使，滑石勿令多。
治脾人间妙，针脾第一功。目前兼恶急，气脉当时通。
尿血还缘热，风虚结涩为。秦艽能治疗，通利大黄奇。
忽伤粪如水，赤黄气息腥。饶医能用药，口色怕微青。
若还退草料，腹中虚气鸣。大似肠黄候，脾家气不匀。
有伤即为急，无伤呼为慢。先针喉脉血，亦须先由汗。
尾揭遍身硬，耳肾闪骨生。此风从后得，暖处勿吹惊。
病见从前得，斯须便过关。大风烙最妙，入口下应难。
四脚难移动，一边汗出微。口中时吐沫，见此莫生疑。
不独如斯状，忽然后脚迟。尽知呼脾冷，卒急也难医。
是药皆治病，唯风却要蛇。防风并半夏，最急是天麻。
治疗皆凭药，就中风也难。七朝疑似退，火烙大无端。
歇汗风饶痒，为疮急燥多。肺风多揩擦，疥癞即相和。
花蛇及干蠍，亦疗脑旋风。乌头勿单使，麻黄更要芎。
有风切忌惊，角耳最为精。汉椒并附子，相合耳中倾。
膊痛缘骑苦，蹄伤败血攻。痛时针且妙，蹄损火能通。
膝骨难任痛，行时脚失多。无端针脉血，得效也蹉跎。
子骨连蹄痛，多应是物伤。烙蹄蹄不发，渐渐骨开张。
失节莫交频，鹿节黄水成。假饶用火烙，滑石镇长盈。
但是筋骨痛，皆因伤损为。于中砚子骨，末后不通医。
食槽胀虽烙，多缘腑病生。胃翻加止沫，何药效能成。
小胯骨若痛，牵连雁翅疼。从针须得穴，用药更持锋。
曲池鹅鼻骨，胀时不在针。芸台并紫葛，巴豆最功深。
附骨侵于膝，走骤多饶失。火烙意还粗，药消为第一。
筋胀用猪脑，冷药用蛇床。细辛并稿木，米醋及生姜。
头闷忽衔缰，此即是心黄。先须用火烙，时下得安康。
胸黄忽肿硬，未可用针针。须使消黄药，无令痛所侵。
偏次黄虽少，还缘积热成。尝闻连五脏，根向肺中生。
喉内若生黄，此病实难当。药针但少效，向里结成囊。
急慢肠黄候，患时俱一般。慢时一月多，急则当时间。
肾黄肾脉肿，积冷致如然。还须熁腰上，以此出顽涎。
水黄连带脉，虚肿在皮肤。先用火针治，消时脓出馀。
骡马缘风热，因此作你黄。涂药教驹匝，切恐结成囊。
一切黄虚肿，多缘积热生。宜抽喉脉血，诸毒不能成。
竹节疗膊疮，骨钻亦难当。若涂先用洗，欲使洗盐汤。
贴疮须用药，艾炙且令焦。乾姜将入内，根出始方消。
疳疮生眼畔，疳血化为虫。即渐侵于脑，和睛变作脓。
口内忽生涎，心脏热如然。有疮须用药，包药使绵缠。
肺毒若生疮，医之要肺凉。贴药虽宜洗，可用甘草汤。
断踠缘风血，燥蹄亦一般。麝香葶苈子，贯众及黄丹。
冷病缘草结，脓多疮口寒。乳香并附子，贴此始应看。
疥癣深秋旺，爪疮盛夏多。都缘风血聚，忙疗莫蹉跎。
血躁连蹄肿，筋风血作脓。芜荑鹤风妙，能杀此般虫。
一切破损疮，勿令口自伤。㿉疮难治疗，客风须是防。
齿有数般苍，教伊识不妨。莫言为小事，识得大贤良。
黑白一齐全，生来始八年。中间初似破，十二岁无偏。
四齿不曾退，年已只似驹。但看边畔者，咬得臼还殊。
驹子生驼齿，嚼之必不匀。直饶齿岁小，区臼也多平。
向南马齿口，野放咬山多。区臼虽先破，莫言齿岁过。
黄区将欲尽，黑白以全无。上下齿更展，十二岁应馀。
清气宿我心，结为清泠音。一夜吟不足，君来相和吟。
野性歌三乐，皇恩出九重。那烦紫宸命，远下白云峰。多愧书传鹤，深惭纸画龙。将何佐明主，甘老在岩松。
至德符天道，龙媒应圣明。追风奇质异，喷玉彩毛轻。躞蹀形难状，连拳势乍呈。效材矜逸态，绝影表殊名。岐路宁辞远，关山岂惮行。盐车虽不驾，今日亦长鸣。
金门谁奉诏，碧岸独垂钩。旧友秪樵叟，新交惟野鸥。嘉名悬日月，深谷化陵丘。便可招巢父，长川好饮牛。
胡为名利役，来往老关河。白发随梳少，青山入梦多。途穷怜抱疾，世乱耻登科。却起渔舟念，春风钓绿波。
承家居阙下，避世出关东。有酒刘伶醉，无儿伯道穷。新诗吟阁赏，旧业钓台空。雨雪还相访，心怀与我同。
葫芦窗畔挂，是物在其间。雪色老人鬓，桃花童子颜。祭星秋卜日，采药晓登山。旧放长生鹿，时衔瑞草还。
香厨流瀑布，独院锁孤峰。绀发青螺长，文茵紫豹重。卵枯皆化燕，蜜老却成蜂。明月留人宿，秋声夜著松。
孤军前度战，一败一成功。卷旆早归国，卧尸犹臂弓。草间腥半在，沙上血残红。伤魄何为者，五湖垂钓翁。
红颜如朔雪，日烁忽成空。泪尽黄云雨，尘消白草风。君心争不悔，恨思竟何穷。愿化南飞燕，年年入汉宫。
寿岁过于百，时闲到上京。餐松双鬓嫩，绝粒四支轻。雨雪思中岳，云霞梦赤城。来年期寿箓，何处待先生。
洪流盘砥柱，淮济不同波。莫讶清时少，都缘曲处多。远能通玉塞，高复接银河。大禹成门崄，为龙始得过。
久别猿啼寺，流年劫逝波。旧僧归塔尽，古瓦长松多。壁藓昏题记，窗萤散薜萝。平生英壮节，何故旋消磨。
十载衣裘尽，临寒隐薜萝。心闲缘事少，身老爱山多。玉露催收菊，金风促剪禾。燕秦正戎马，林下好婆娑。
昔游红杏苑，今隐刺桐村。岁计悬僧债，科名负国恩。不书胝渐稳，频镊鬓无根。惟有经邦事，年年志尚存。
红筵丝竹合，用尔作欢娱。直指宁偏党，无私绝觊觎。当歌谁擐袖，应节渐轻躯。恰与真相似，毡裘满颔须。
近来吾道少，恸哭博陵君。直节岩前竹，孤魂岭上云。缙绅传确论，丞相取遗文。废却中兴策，何由免用军。
三年悲过隙，一室类销冰。妻病入仙观，子穷随岳僧。荒丘寒有雨，古屋夜无灯。往日清猷著，金门几欲徵。
不假陶镕妙，谁教羽翼全。五金池畔质，百和口中烟。觜钝鱼难啄，心空火自燃。御炉如有阙，须进圣君前。
名参十二属，花入羽毛深。守信催朝日，能鸣送晓阴。峨冠装瑞璧，利爪削黄金。徒有稻粱感，何由报德音。
举翼凌空碧，依人到大邦。粉翎栖画阁，雪影拂琼窗。振鹭堪为侣，鸣鸠好作双。狎鸥归未得，睹尔忆晴江。
行止竟何从，深溪与古峰。青荷巢瑞质，绿水返灵踪。钻骨神明应，酬恩感激重。仙翁求一卦，何日脱龙钟。
日下徵良匠，宫中赠阿娇。瑞莲开二孕，琼缕织千条。蝉翼轻轻结，花纹细细挑。舞时红袖举，纤影透龙绡。
剑门南面树，移向会仙亭。锦水饶花艳，岷山带叶青。文君惭婉娩，神女让娉婷。烂熳红兼紫，飘香入绣扃。
地灵蒸水暖，天气待宸游。岳拱莲花秀，峰高玉蕊秋。朝元雕翠阁，乞巧绣琼楼。碧海供骊岭，黄金络马头。五王更入帐，七贵迭封侯。夕雨鸣鸳瓦，朝阳晔柘裘。伊皋争负鼎，舜禹让垂旒。堕珥闲应拾，遗钗醉不收。飞烟笼剑戟，残月照旌斿。履朔求衣早，临阳解佩羞。宫词裁锦段，御笔落银钩。帝里新丰县，长安旧雍州。雪衣传贝叶，蝉鬓插山榴。对景瞻瑶兔，升天驾綵虬。丹书陈北虏，玄甲擐犀牛。圣诰多屯否，生灵少怨尤。穹旻当有辅，帷幄岂无筹。凤态伤红艳，鸾舆缓紫骝。树名端正在，人欲梦魂休。谶语山旁鬼，尘销陇畔丘。重来芳草恨，往事落花愁。五十年鸿业，东凭渭水流。
远向端溪得，皆因郢匠成。凿山青霭断，琢石紫花轻。散墨松香起，濡毫藻句清。入台知价重，著匣恐尘生。守黑还全器，临池早著名。春闱携就处，军幕载将行。不独雄文阵，兼能助笔耕。莫嫌涓滴润，深染古今情。洗处无瑕玷，添时识满盈。兰亭如见用，敲戛有金声。
暖气飘蘋末，冻痕销水中。扇冰初觉泮，吹海旋成空。入律三春照，朝宗万里通。岸分天影阔，色照日光融。波起轻摇绿，鳞游乍跃红。殷勤排弱羽，飞翥趁和风。
帝王城里看，无故亦无新。忍摘都缘借，移栽未有因。光阴嫌太促，开落一何频。羞杀登墙女，饶将解佩人。蕊堪灵凤啄，香许白龙亲。素练笼霞晓，红妆带脸春。莫辞终夕醉，易老少年身。买取归天上，宁教逐世尘。
藋藋拂清流，堪维舴艋舟。野虫悬作饵，溪月曲为钩。雨润摇阶长，风吹绕指柔。若将诸树比，还使绿杨羞。蚕妇非尧女，渔人是子猷。湖边旧栽处，长映读书楼。
丰登盈尺瑞，物象九门深。璧照环丹砌，梅花满上林。茶香偏自得，酒力讵难禁。别有寒郊外，银河映玉岑。
彩仗映花鞯，春庭散曙烟。毬飞皆应手，马骏不须鞭。仙乐飘云外，祥风近日边。筹多不虚发，制胜在机先。
吹律政知宽，迎长物倍安。初阳殊胜腊，积雪更添寒。庭实罗千品，珍符荐百般。群臣同偶圣，不叹夜漫漫。
运历三元正，升平太古同。五侯皆辑瑞，四海尽占风。圣政乾行内，群生寿域中。撞钟元会罢，晃朗日升东。
衰薄喜多幸，退公谁与闲。高人乘兴去，相望两程间。卷箔有微雪，登楼无远山。清谈胜题赠，何日杖藜还。
尼父恓惶地，离情向此偏。家贫聊复尔，道在肯徒然。诗景明松雪，乡山隔水烟。三年须赴召，莫恋瓮头眠。
适去庄生邑，还临孔父乡。仍闻旧隐处，近在武夷傍。道气年长度，儒风日以光。何时看解组，归去事仙方。
故国干戈后，怜君得意归。绮霞横郡阁，犀烛照渔矶。天迥青山远，江平白鸟飞。此行同衣锦，况是老莱衣。
共叹昆冈火，谁知玉自分。寂寥人境外，萧索数峰云。真箓终年秘，空歌偶得闻。应怜霸陵上，衰病故将军。
所向皆为道，遐征岂足辞。中华垂尽处，别路正秋时。高阁兰台笔，閒吟板屋诗。良工无弃物，珍重岁寒姿。
北阜与西山，前期梦寐间。羡师乘兴去，应拟此生闲。乔木人谁在，鲈鱼我未还。归心寄秋水，东去日潺潺。
戎服非吾事，华缨寄此身。谬为金马客，本是钓乡人。引领梁园雪，扬鞭辇路尘。知师亦多病，拥褐侍阳春。
百岁犹强健，知君即地仙。孤飞下华表，太息问桑田。故吏今谁在，高名昔共传。伊余亦遗老，相送一潸然。
叹息曾游处，江边故郡城。青襟空皓首，往事似前生。绿绶君重绾，华簪我尚荣。年衰俱近道，莫话别离情。
之子敷王泽，迢迢蜀栈东。颁条有馀刃，对酒与谁同。身占贤良籍，家传道德风。远民思静理，即此是阴功。
黄绶系未稳，桂枝香尚新。琴堂宁久次，谏署正求人。皎皎凉秋月，飘飘清路尘。元常有遗翰，求作箧中珍。
身服竺乾教，心为邹鲁儒。观风游稷下，访古入中都。短景程途远，寒原店舍孤。东州多俊造，能赏碧云无。
云水李道士，曾为中贵人。绮纨终不恋，松鹤自相亲。云气苍梧晚，芳华紫盖春。匏瓜老犹系，惆怅望行尘。
一杯寒食酒，珍重送君行。花影黎阳渡，春风浚水声。汎舟无废事，骋骥有修程。应用方无暇，何须怆别情。
故里夫差国，高名惠远师。君恩从野逸，归棹逐凌澌。旧访虽无念，牵怀亦有诗。因行过秦望，为致李斯碑。
春晚缑山路，华光满翠微。怜君持郤桂，归去著莱衣。故国几人在，浮生万事非。唯当拭病眼，看子九霄飞。
乡国悲前事，风光属后生。名从天上得，身入故都行。草色初裁绶，鹏飞不算程。自怜枯朽思，相送剩含情。
世胄今为旅，多才懒自营。坦怀君子道，惜别故人情。归棹春潮满，郊居海月明。雄文不轻售，须待最高名。
庭闱劳梦想，孤棹度江关。骏马犹论价，荆蓝且抱还。晚花萦綵服，疏雨映家山。频见春官说，明年待铸颜。
淦水神仙宅，仙山夹县楼。吾孙好诗句，归咏故乡秋。紫竹遮书幌，红蕉拂钓舟。东堂有平路，莫谒外诸侯。
秘监疏朝谒，门前长绿苔。未愁玄鬓改，且喜素秋来。独坐翻棋势，闲行绕药栽。凉风入书幌，时动水沉灰。
閒静无凡客，开樽共醉醒。琴弹碧玉调，书展太玄经。酒熟看黄菊，诗成写素屏。晚来萧洒甚，山鸟下中庭。
李白高吟处，师归掩竹关。道心明月静，诗思碧云闲。绿树寒凌雪，飞泉响遍山。自惭丘壑志，皓首不知还。
圣主欲东封，怜君四护戎。乡心经霸岸，诗思省豳风。旧业今成旅，朱颜已变翁。忘怀一杯酒，闲夜与谁同。
谢客乘轺去，清和景物初。淮流宜映月，濠上好观鱼。吏事应微挠，吟情自有馀。偏州莫留滞，东观待翻书。
衰朽经烦暑，慵将病共侵。北窗时企足，东望一披襟。秘监清樽满，平台绿树深。年来书信少，何以慰离心。
子实东南美，来参第一流。从容持片玉，谈笑运前筹。赣石连云秀，廉泉带月秋。可怜行乐地，况从板舆游。
角黍菖蒲酒，年年旧俗谙。采衣君自乐，白发我何堪。静味瑶华句，閒思玉柄谭。报之长命缕，祝庆在图南。
尝忆漱甘醴，洪涯药臼旁。今来眇如梦，此景未曾忘。圭组老无味，林泉路更长。羡师从此去，当暑扣云房。
性僻时难偶，神清寿有馀。曾施卓鲁政，旧讲老庄书。贱更襟怀旷，贫犹世利疏。圣君将就见，慎无买山居。
每忆曾游处，东林惠远房。老来情更重，师去兴何长。涧曲泉声咽，松深露气香。题诗寄楚老，惆怅不成章。
之官别是荣，诏许侍亲行。温凊自为乐，烟波不算程。山留丹灶室，俗有故乡情。无使千年后，空传曲令名。
太守驱征旆，翩翩西过关。冰容先腊至，膏雨逐春还。绿树游沙苑，高楼看华山。从来京辅地，出入尽崇班。
尝忆洪崖涧，穿云路万寻。曾经照玄鬓，未得卸朝簪。老去驰庄蝶，年来有越吟。羡师从此去，旧隐翠微深。
古县横江北，弦歌似武城。善辞金马召，欣著綵衣行。旧感河山色，离愁浚水声。外门庐井在，相送几重情。
闻道驱征旆，行行至汉阳。初程微雨霁，满路落花香。远宦心常适，青云去未妨。惟馀亲戚分，惆怅上河梁。
倏忽千龄尽，冥茫万事空。青松洛阳陌，荒草建康宫。道德遗文在，兴衰自古同。受恩无补报，反袂泣途穷。
土德承馀烈，江南广旧恩。一朝人事变，千古信书存。哀挽周原道，铭旌郑国门。此生虽未死，寂寞已销魂。
旭景鸾台上，微云象阙间。时清政事少，日永直官闲。远籁飞箫管，零冰响佩环。终军年二十，默坐叩玄关。
垂杨界官道，茅屋倚高坡。月下春塘水，风中牧竖歌。折花闲立久，对酒远情多。今夜孤亭梦，悠扬奈尔何。
少长在维扬，依然认故乡。金陵佳丽地，不道少风光。稍望吴台远，行登楚塞长。殷勤语江岭，归梦莫相妨。
省署皆归沐，西垣公事稀。咏诗前砌立，听漏向申归。远思风醒酒，馀寒雨湿衣。春光已堪探，芝盖共谁飞。
缕綵成飞燕，迎和启蛰时。翠翘生玉指，绣羽拂文楣。讵费衔泥力，无劳剪爪期。化工今在此，翻怪社来迟。
东观时闲暇，还修喻蜀书。双旌驰县道，百越从轺车。桂蠹晨餐罢，贪泉访古初。春江多好景，莫使醉吟疏。
郊外春华好，人家带碧溪。浅莎藏鸭戏，轻霭隔鸡啼。掩映红桃谷，夤缘翠柳堤。王孙竟不至，芳草自萋萋。
白首栖禅者，尝谈灞浐游。能令过江客，偏起失乡愁。室倚桃花崦，门临杜若洲。城中无此景，将子剩淹留。
急景骎骎度，遥怀处处生。风头乍寒暖，天色半阴晴。久别魂空断，终年道不行。殷勤云上雁，为过历阳城。
仲春初四日，春色正中分。绿野徘徊月，晴天断续云。燕飞犹个个，花落已纷纷。思妇高楼晚，歌声不可闻。
贱子乖慵性，频为省直牵。交亲每相见，多在相门前。君独疏名路，为郎过十年。炎风久成别，南望思悠然。
越徼稽天讨，周京乱虏尘。苍生何可奈，江表更无人。岂惮寻荒垄，犹思认后身。春风白杨里，独步泪沾巾。
闻道经行处，山前与水阳。磬声深小院，灯影迥高房。落宿依楼角，归云拥殿廊。羡师闲未得，早起逐班行。
暑服道情出，烟街薄暮还。风清飘短袂，马健弄连环。水静闻归橹，霞明见远山。过从本无事，从此涉旬閒。
久作他乡客，深惭薄宦非。不知云上雁，何得每年归。夜静声弥怨，天空影更微。往年离别泪，今夕重沾衣。
厨冷烟初禁，门闲日更斜。东风不好事，吹落满庭花。过社纷纷燕，新晴淡淡霞。京都盛游观，谁访子云家。
闻道张晨盖，徘徊石首东。浚川非伯禹，落水异三公。衣湿仍愁雨，冠欹更怯风。今朝复相见，疑是葛仙翁。
征虏亭边月，鸡鸣伴客行。可怜何水部，今事谢宣城。风物聊供赏，班资莫系情。同心不同载，留滞为浮名。
信到得君书，知君已下车。粉闱情在否，莲幕兴何如。人望徵贤入，余思从子居。灊山真隐地，凭为卜茅庐。
江上多离别，居人夜捣衣。拂砧知露滴，促杵恐霜飞。漏转声频断，愁多力自微。裁缝依梦见，腰带定应非。
独听空阶雨，方知秋事悲。寂寥旬假日，萧飒夜长时。别念纷纷起，寒更故故迟。情人如不醉，定是两相思。
去载分襟后，寻闻在建安。封疆正多事，尊俎若为欢。都护空遗镞，明君欲舞干。绕朝时不用，非是杀身难。
置却人间事，闲从野老游。树声村店晚，草色古城秋。独鸟飞天外，闲云度陇头。姓名君莫问，山木与虚舟。
雨霁秋光晚，亭虚野兴回。沙鸥掠岸去，溪水上阶来。客傲风欹帻，筵香菊在杯。东山长许醉，何事忆天台。
珍重王光嗣，交情尚在不。芜城连宅住，楚塞并车游。别后官三改，年来岁六周。银钩无一字，何以缓离愁。
句曲山前县，依依数舍程。还同适勾漏，非是厌承明。柳谷供诗景，华阳契道情。金门容傲吏，官满且还城。
埼岸随萦带，微风起细涟。绿阴三月后，倒影乱峰前。吹浪游鳞小，黏苔碎石圆。会将腰下组，换取钓鱼船。
贾傅南迁久，江关道路遥。北来空见雁，西去不如潮。鼠穴依城社，鸿飞在泬寥。高低各有处，不拟更相招。
榆柳开新焰，梨花发故枝。辎軿隘城市，圭组坐曹司。独对芝泥检，遥怜白马儿。禁林还视草，气味两相知。
别路知何极，离肠有所思。登舻望城远，摇橹过江迟。断岸烟中失，长天水际垂。此心非橘柚，不为两乡移。
风紧雨凄凄，川回岸渐低。吴州林外近，隋苑雾中迷。聚散纷如此，悲欢岂易齐。料君残酒醒，还听子规啼。
太守今何在，行春去不归。筵空收管吹，郊迥俨骖騑。营外星才落，园中露已晞。伤心梁上燕，犹解向人飞。
始忆花前宴，笙歌醉夕阳。那堪城外送，哀挽逐归艎。铃阁朝犹闭，风亭日已荒。唯馀迁客泪，沾洒后池傍。
赋分多情客，经年去国心。疏钟寒郭晚，密雪水亭深。影迥鸿投渚，声愁雀噪林。他乡一尊酒，独坐不成斟。
别路吴将楚，离忧弟与兄。断云惊晚吹，秋色满孤城。信远鸿初下，乡遥月共明。一枝栖未稳，回首望三京。
我爱他山石，中含绝代珍。烟披寒落落，沙浅静磷磷。翠色辞文陛，清声出泗滨。扁舟载归去，知是汎槎人。
羡子清吟处，茅斋面碧流。解憎莲艳俗，唯欠荻花幽。鹭立低枝晚，风惊折叶秋。赠君须种取，不必树忘忧。
飒飒旱天雨，凉风一夕回。远寻南亩去，细入驿亭来。蓑唱牛初牧，渔歌棹正开。盈庭顿无事，归思酌金罍。
七夕雨初霁，行人正忆家。江天望河汉，水馆折莲花。独坐凉何甚，微吟月易斜。今年不乞巧，钝拙转堪嗟。
翠黛嚬如怨，朱颜醉更春。占将南国貌，恼杀别家人。粉汗沾巡盏，花钿逐舞茵。明朝绮窗下，离恨两殷勤。
旧族知名士，朱衣宰楚城。所嗟吾道薄，岂是主恩轻。战鼓何时息，儒冠独自行。此心多感激，相送若为情。
世乱离情苦，家贫色养难。水云孤棹去，风雨暮春寒。幕府才方急，骚人泪未乾。何时王道泰，万里看鹏抟。
海内兵方起，离筵泪易垂。怜君负米去，惜此落花时。想忆看来信，相宽指后期。殷勤手中柳，此是向南枝。
下国兵方起，君家义独闻。若为轻世利，归去卧溪云。挂席冲岚翠，携筇破藓纹。离情似霜叶，江上正纷纷。
酌酒围炉久，愁襟默自增。长年逢岁暮，多病见兵兴。夜色开庭燎，寒威入砚冰。汤师无别念，吟坐一灯凝。
潦倒含香客，凄凉赋鵩人。未能全卷舌，终拟学垂纶。故友暌离久，音书问讯频。相思俱老大，又见一年新。
之子有雄文，风标秀不群。低飞从墨绶，逸志在青云。柳色临流动，春光到县分。贤人多静理，未爽醉醺醺。
我重朱夫子，依然见古人。成名无愧色，得禄及慈亲。莫叹官资屈，宁论活计贫。平生心气在，终任静边尘。
酌此杯中物，茱萸满把秋。今朝将送别，他日是忘忧。世乱方多事，年加易得愁。政成频一醉，亦未减风流。
茂宰隳官去，扁舟著綵衣。湓城春酒熟，匡阜野花稀。解缆垂杨绿，开帆宿鹭飞。一朝吾道泰，还逐落潮归。
茅许禀灵气，一家同上宾。仙山空有庙，举世更无人。独往诚违俗，浮名亦累真。当年各自勉，云洞镇长春。
日入林初静，山空暑更寒。泉鸣细岩窦，鹤唳眇云端。拂榻安棋局，焚香戴道冠。望君殊不见，终夕凭栏干。
气为还元正，心由抱一灵。凝神归罔象，飞步入青冥。整服乘三素，旋纲蹑九星。琼章开后学，稽首奉真经。
天帝黄金阙，真人紫锦书。霓裳纷蔽景，羽服迥凌虚。白鹤能为使，班麟解驾车。灵符终愿借，转共世情疏。
圣主过幽谷，虚皇在蕊宫。五千宗物母，七字秘神童。世上金壶远，人间玉籥空。唯馀养身法，修此与天通。
何处求玄解，人间有洞天。勤行皆是道，谪下尚为仙。蔽景乘朱凤，排虚驾紫烟。不嫌园吏傲，愿在玉宸前。
三素霏霏远，盟威凛凛寒。火铃空灭没，星斗晓阑干。佩响流虚殿，炉烟在醮坛。萧寥不可极，骖驾上云端。
梓泽成新致，金丹有旧情。挂冠朝睡足，隐几暮江清。药圃分轻绿，松窗起细声。养高宁厌病，默坐对诸生。
珍重还京使，殷勤话故人。别离长挂梦，宠禄不关身。趣向今成道，声华旧绝尘。莫嗟容鬓老，诗句逐时新。
国有承祧重，人知秉哲尊。清风来望苑，遗烈在东藩。此日升缑岭，何因到寝门。天高不可问，烟霭共昏昏。
夏启吾君子，周储上帝宾。音容一飘忽，功业自纷纶。露泣承华月，风惊丽正尘。空馀商岭客，行泪下宜春。
出处成交让，经纶有大功。泪碑瓜步北，棠树蒜山东。百揆方时叙，重离遂不融。故臣偏感咽，曾是叹三穷。
甲观光阴促，园陵天地长。箫笳咽无韵，宾御哭相将。盛烈传彝鼎，遗文被乐章。君臣知己分，零泪乱无行。
綵仗清晨出，非同齿胄时。愁烟锁平甸，朔吹绕寒枝。楚客来何补，缑山去莫追。回瞻飞盖处，掩袂不胜悲。
家世朱门贵，官资粉署优。今为百里长，应好五峰游。柳影连彭泽，湖光接庾楼。承明须再入，官满莫淹留。
请以端溪润，酬君水玉明。方圆虽异器，功用信俱呈。自得山川秀，能分日月精。巾箱各珍重，所贵在交情。
仙驭期难改，坤仪道自光。閟宫新表德，沙麓旧膺祥。素帟尧门掩，凝笳毕陌长。东风惨陵树，无复见亲桑。
永乐留虚位，长陵启夕扉。返虞严吉仗，复土掩空衣。功业投三母，光灵极四妃。唯应彤史在，不与露花晞。
隐隐阊门路，烟云晓更愁。空瞻金辂出，非是濯龙游。德感人伦正，风行内职修。还随偶物化，同此畏轩丘。
夜静群动息，翩翩一雁归。清音天际远，寒影月中微。何处云同宿，长空雪共飞。阳和常借便，免与素心违。
苑里芳华早，皇家胜事多。弓声达春气，弈思养天和。煖酒红炉火，浮舟绿水波。雪晴农事起，击壤听赓歌。
繁阴连曙景，瑞雪洒芳辰。势密犹疑腊，风和始觉春。萦林开玉蕊，飘座裛香尘。欲识宸心悦，云谣慰兆人。
落日照平流，晴空万里秋。轻明动枫叶，点的乱沙鸥。罾网鱼梁静，籉簦稻穗收。不教行乐倦，冉冉下城楼。
东观婆娑树，曾怜甲坼时。繁英共攀折，芳岁几推移。往事皆陈迹，清香亦暗衰。相看宜自喜，双鬓合垂丝。
禁省繁华地，含芳自一时。雪英开复落，红药植还移。静想分今昔，频吟叹盛衰。多情共如此，争免鬓成丝。
旧眷终无替，流光自足悲。攀条感花萼，和曲许埙篪。前会成春梦，何人更己知。缘情聊借喻，争敢道言诗。
寺门山水际，清浅照孱颜。客棹晚维岸，僧房犹掩关。日华穿竹静，云影过阶闲。箕踞一长啸，忘怀物我间。
溪路向还背，前山高复重。纷披红叶树，间斗白云峰。尽日慵移棹，何年醉倚松。自知闲未得，不敢笑周颙。
万物庆西成，茱萸独擅名。房排红结小，香透夹衣轻。宿露沾犹重，朝阳照更明。长和菊花酒，高宴奉西清。
素艳拥行舟，清香覆碧流。远烟分的的，轻浪汎悠悠。雨歇平湖满，风凉运渎秋。今朝流咏处，即是白蘋洲。
昔从岐阳狩，簪缨满翠微。十年劳我梦，今日送师归。曳尾龟应乐，乘轩鹤谩肥。含情题小篆，将去挂岩扉。
宪署游从阻，平台道路赊。喜君驰后乘，于此会仙槎。缓酌迟飞盖，微吟望绮霞。相迎在春渚，暂别莫咨嗟。
今夕拜新月，沈沈禁署中。玉绳疏间彩，金掌静无风。节换知身老，时平见岁功。吟看北墀暝，兰烬坠微红。
刻烛知无取，争先素未精。本图忘物我，何必计输赢。赌墅终规利，焚囊亦近名。不如相视笑，高咏两三声。
南朝藩阃地，八友旧招寻。事往山光在，春晴草色深。曲池鱼自乐，丛桂鸟频吟。今日中兴运，犹怀翰墨林。
旷望丛台路，飘飖楚塞人。琴堂无故旧，何计免沾巾。
望苑回先马，山城驻使车。涂中值归雁，频寄北来书。
日觉儒风薄，谁将霸道羞。乱臣无所惧，何用读春秋。
散诞爱山客，凄凉怀古心。寒风天阙晚，尽日倚轩吟。
松节凌霜久，蓬根逐吹频。群生各有性，桃李但争春。
掩霭愚公谷，萧寥羽客家。俗人知处所，应为有桃花。
莫折红芳树，但知尽意看。狂风幸无意，那忍折教残。
朝日城南路，旌旗照绿芜。使君何处去，桑下觅罗敷。
事与年俱往，情将分共深。莫惊容鬓改，只是旧时心。
暂别劳相送，佳期愿莫违。朱颜不须老，留取待郎归。
拂匣收珠佩，回灯拭薄妆。莫嫌春夜短，匹似楚襄王。
岭外春过半，途中火又新。殷勤清远峡，留恋北归人。
簪组非无累，园林未是归。世喧长不到，何必故山薇。
小舫行乘月，高斋卧看山。退公聊自足，争敢望长闲。
跂石仍临水，披襟复挂冠。机心忘未得，棋局与鱼竿。
劲节生宫苑，虚心奉豫游。自然名价重，不羡渭川侯。
细韵风中远，寒青雪后浓。繁阴堪避雨，效用待东封。
碧草垂低岸，东风起细波。横汾从游宴，何谢到天河。
昨朝才解冻，今日又开花。帝力无人识，谁知玩物华。
细丽披金彩，氛氲散远馨。汎杯频奉赐，缘解制颓龄。
朝阳散宿烟，登望思悠然。檐影晴偏暖，云容晚更鲜。共欢时景好，不惜岁华迁。旋试娇骢步，新调宝瑟弦。宫花红照耀，御水碧潺湲。歌吹清连夜，辎軿丽满川。依林张幄幕，夹道建鞦韆。仙乐来天上，祥光起日边。游丝轻冉冉，芳草绿芊芊。圣制如春色，周流遍八埏。
忆在同安郡，谁知是胜游。仙山常独往，骚客自忘忧。暂别经多难，劳生已白头。羡君驱茜旆，兼得漱清流。民俗常如古，风光最称秋。短歌聊抒意，为我谢沙鸥。
南国求良牧，中朝辍谏官。君恩偏念远，臣节岂辞难。骑影过梅岭，溪声上赣滩。曲江宜访古，韶石好凭栏。诗景缘情远，民心逐政宽。衰翁寻旧分，为致葛洪丹。
杖策辞清浴，驱车向梓潼。栖鸾才乍展，叱驭气方雄。暂割趋庭恋，将伸纠郡功。诗清冲密雪，别酒愬寒风。山水秦关外，烟花锦里东。府公名素重，语掾道仍同。坐啸新知洽，随行旧分通。当令从此去，不复数文翁。
举世重文雅，夫君更质真。曾嗟混鸡鹤，终日异缁磷。词赋离骚客，封章谏诤臣。襟怀道家侣，标格古时人。逸老诚云福，遗形未免贫。求文空得草，埋玉遂为尘。静想忘年契，冥思接武晨。连宵洽杯酒，分日掌丝纶。蠹简书陈事，遗孤托世亲。前贤同此叹，非我独沾巾。
汉将承恩久，图勋肯顾私。匈奴犹未灭，安用以家为。郢匠虽闻诏，衡门竟不移。宁烦张老颂，无待晏婴辞。甲乙人徒费，亲邻我自持。悠悠千载下，长作帅臣师。
彼美巉岩石，谁施黼藻功。回岩明照地，绝壁烂临空。锦段鲜须濯，罗屏展易穷。不因秋藓绿，非假晚霞红。羽客藏书洞，樵人取箭风。灵踪理难问，仙路去何通。返驾归尘里，留情向此中。回瞻画图畔，遥羡面山翁。
宿露依芳草，春郊古陌旁。风轻不尽偃，日早未晞阳。耿耿依平远，离离入望长。映空无定彩，飘径有馀光。飐若荷珠乱，纷如爝火飏。诗人多感物，凝思绕池塘。
绝境何人识，高亭万象含。凭轩临树杪，送目极天南。积霭生泉洞，归云锁石龛。丹霞披翠巘，白鸟带晴岚。仙去留虚室，龙归涨碧潭。幽岩君独爱，玄味我曾耽。世上愁何限，人间事久谙。终须脱羁鞅，来此会空谈。
西掖官曹近，南溟道路遥。使星将渡汉，仙棹乍乘潮。柳映灵和折，梅依大庾飘。江帆风淅淅，山馆雨萧萧。陆贾真迂阔，终童久寂寥。送君何限意，把酒一长谣。
新安风景好，时令肃辕门。身贵心弥下，功多口不言。韬钤家法在，儒雅素风存。簪履陪游盛，乡闾俗化敦。临窗山色秀，绕郭水声喧。纤络文章丽，矜严道义尊。楼台秋月静，京庾晚云屯。晓吹传衙鼓，晴阳展信幡。一篇贻友好，千里倍心论。未见归骖动，空能役梦魂。
暖吹入春园，新芽竞粲然。才教鹰觜拆，未放雪花妍。荷杖青林下，携筐旭景前。孕灵资雨露，钟秀自山川。碾后香弥远，烹来色更鲜。名随土地贵，味逐水泉迁。力藉流黄暖，形模紫笋圆。正当钻柳火，遥想涌金泉。任道时新物，须依古法煎。轻瓯浮绿乳，孤灶散馀烟。甘荠非予匹，宫槐让我先。竹孤空冉冉，荷弱谩田田。解渴消残酒，清神感夜眠。十浆何足馈，百榼尽堪捐。采撷唯忧晚，营求不计钱。任公因焙显，陆氏有经传。爱甚真成癖，尝多合得仙。亭台虚静处，风月艳阳天。自可临泉石，何妨杂管弦。东山似蒙顶，愿得从诸贤。
院静苍苔积，庭幽怪石欹。蝉声当槛急，虹影向檐垂。昼漏犹怜永，丛兰未觉衰。疏篁巢翡翠，折苇覆鸬鹚。对酒襟怀旷，围棋旨趣迟。景皆随所尚，物各遂其宜。道与时相会，才非世所羁。赋诗贻座客，秋事尔何悲。
天上轩星正，云间湛露垂。礼容过渭水，宴喜胜瑶池。彩雾笼花烛，升龙肃羽仪。君臣欢乐日，文物盛明时。帘捲银河转，香凝玉漏迟。华封倾祝意，觞酒与声诗。
瓜步妖氛灭，昆冈草树青。终朝空望极，今日送君行。报政秋云静，微吟晓月生。楼中长可见，特用灭离情。
静对含章树，闲思共有时。香随荀令在，根异武昌移。物性虽摇落，人心岂变衰。唱酬胜笛曲，来往韵朱丝。
重叹梅花落，非关塞笛悲。论文叨接萼，末曲愧吹篪。枝逐清风动，香因白雪知。陶钧敷左悌，更赋邵公诗。
门在松阴里，山僧几度过。药灵丸不大，棋妙子无多。薄雾笼寒径，残风恋绿萝。金乌兼玉兔，年几奈公何。
半已化为石，有灵通碧湘。生逢尧雨露，老直汉风霜。月滴蟾心水，龙遗脑骨香。始于毫末后，曾见几兴亡。
叶似新蒲绿，身如乱锦缠。任君千度剥，意气自冲天。
生居狐貊地，长在碛边城。未能学吐凤，徒事聚飞萤。
慕义名空在，输忠孝不全。报恩无有日，归国定何年？
衔命将辞国，非才忝侍臣。天中恋明主，海外忆慈亲。伏奏违金阙，騑骖去玉津。蓬莱乡路远，若木故园邻。西望怀恩日，东归感义辰。平生一宝剑，留赠结交人。
朗玉微瑕在，分明异璞瑜。坚贞宁可杂，美恶自能殊。待价知弥久，称忠定不诬。光辉今见黜，毫发外呈符。岂假良工指，堪为达士模。他山傥磨琢，慕爱是洪炉。
数夜独无欢，客心恒不安。近城闻鼓易，远寺听钟难。月照窗边暖，风吹帘外寒。齐能罗帐里，独坐抱琴弹。
故人虽薄宦，往往涉清溪。凿牖对山月，褰裳拂涧霓。游鱼逆水上，宿鸟向风栖。一见桃花发，能令秦汉迷。
应历生周日，脩祠表汉年。复兹秦岭上，更似霍山前。昔赞神功启，今符圣祚延。已题金简字，仍访玉堂仙。睿祖光元始，曾孙体又玄。言因六梦接，庆叶九龄传。北阙心超矣，南山寿固然。无由同拜庆，窃抃贺陶甄。
碧落远澄澄，青山路可升。身轻疑易蹋，步独觉难凭。逦迤排将近，回翔势渐登。上宁愁屈曲，高更喜超腾。江树遥分蔼，山岚宛若凝。赤城容许到，敢惮百千层。
江东矜割据，邺下夺孤嫠。霸略非匡汉，宏图欲佐谁。奏书辞后主，仗剑出全师。重袭褒斜路，悬开反正旗。欲将苞有截，必使举无遗。沈虑经谋际，挥毫决胜时。圜觚当分画，前箸此操持。山秀扶英气，川流入妙思。算成功在彀，运去事终亏。命屈天方厌，人亡国自随。艰难推旧姓，开创极初基。总叹曾过地，宁探作教资。若归新历数，谁复顾衰危。报德兼明道，长留识者知。
不幸同俘絷，常悲海雁孤。如何一朝事，流落在天隅？永夜多寂寞，秋深独郁纡。欲知相忆甚，终日泪成珠。
愁绪足悲歌，离心似网罗。二年分两国，万里一长河。碛外人行少，天边雁叫多。怀乡不得死，皆是惜天涯。
吴王爱歌舞，夜夜醉婵娟。见日吹红烛，和尘扫翠钿。徒令句践霸，不信子胥贤。莫问长洲草，荒凉无限年。
云影蔽遥空，无端淡复浓。两旬绵密雨，二月似深冬。诗酒从教数，帘帏一任重。孰知春有地，微露小桃红。
酒熟送迎便，村村庆有年。妻孥亲稼穑，老稚效渔畋。红树青林外，黄芦白鸟边。稔看风景美，宁不羡归田。
原中多阴雨，惟留一室明。自宜居静者，谁得问先生。深井泉香出，危沙药更荣。全家笑无辱，曾不见戈兵。
早学全身术，惟令耕近田。自输官税后，常卧晚云边。细草沿阶长，高萝出石悬。向来名姓茂，空被外情牵。
三月初三日，千家与万家。蝶飞秦地草，莺入汉宫花。鞍马皆争丽，笙歌尽斗奢。吾师无所愿，惟愿老烟霞。
曲水公卿宴，香尘尽满街。无心修禊事，独步到禅斋。细草萦愁目，繁花逆旅怀。绮罗人走马，遗落凤皇钗。
行迈南康路，客心离怨多。暮烟葵叶屋，秋月竹枝歌。孤鹤唳残梦，惊猿啸薜萝。对江翘首望，愁泪叠如波。
吴国水中央，波涛白渺茫。衣逢梅雨渍，船入稻花香。海戍通盐灶，山村带蜜房。欲知苏小小，君试到钱塘。
暝色沧州迥，秋声玉峡长。只因江上月，不觉过浔阳。
晚泊长江口，寒沙白似霜。年光流不尽，东去水声长。
越女收龙眼，蛮儿拾象牙。长安千万里，走马送谁家。
骚灵不可见，楚些竟谁闻。欲采蘋花去，沧州隔暮云。
窗户尽萧森，空阶凝碧阴。不缘冰雪里，为识岁寒心。
玄都开秘箓，白石礼先生。上界秋光净，中元夜气清。星辰朝帝处，鸾鹤步虚声。玉洞花长发，珠宫月最明。扫坛天地肃，投简鬼神惊。傥赐刀圭药，还留不死名。
春草正凄凄，知君过恶溪。莺将吉了语，猿共猓然啼。别路魂先断，还家梦几迷。定寻雷令剑，应识越王笄。树色多于北，潮声少向西。椰花好为酒，谁伴醉如泥。
细草含愁碧，芊绵南浦滨。萋萋如恨别，苒苒共伤春。疏雨烟华润，斜阳细彩匀。花黏繁斗锦，人藉软胜茵。浅映宫池水，轻遮辇路尘。杜回如可结，誓作报恩身。
水色连天色，风声益浪声。旅人归思苦，渔叟梦魂惊。举棹云先到，移舟月逐行。旋吟诗句罢，犹见远山横。
鹦林花塔启，凤辇顺时游。重九昭皇庆，大千扬帝休。耆阇妙法阐，王舍睿文流。至德覃无极，小臣歌讵酬。
常恨相知晚，朝来枉数行。卧云惊圣代，拂石候仙郎。时果连枝熟，春醪满瓮香。贫家仍有趣，山色满湖光。
从来席不暖，为尔便淹流。鸡黍今相会，云山昔共游。上帘宜晚景，卧簟觉新秋。身事何须问，余心正四愁。
策杖政成时，清溪弄钓丝。当年潘子貌，避病沈侯诗。漉酒迎宾急，看花署字迟。杨梅今熟未，与我两三枝。
忽道仙翁至，幽人学拜迎。华簪窥瓮牖，珍味代藜羹。洗砚鱼仍戏，移樽鸟不惊。兰亭攀叙却，会此越中营。
一似桃源隐，将令过客迷。碍冠门柳长，惊梦院莺啼。浇药泉流细，围棋日影低。举家无外事，共爱草萋萋。
长谣朝复暝，幽独几人知。老鹤兼雏弄，丛篁带笋移。白云将袖拂，青镜出檐窥。邀取渔家叟，花间把酒卮。
寂寂池亭里，轩窗间绿苔。游鱼牵荇没，戏鸟踏花摧。小径僧寻去，高峰鹿下来。中年曾屡辟，多病复迟回。
白云知所好，柏叶幸加餐。石镜妻将照，仙书我借看。鸟来翻药碗，猿饮怕鱼竿。借问檐前树，何枝曾挂冠。
鸡犬渔舟里，长谣任兴行。那邀落日醉，已被远山迎。书箧将非重，荷衣著甚轻。谢安无个事，忽起为苍生。
衰草经行处，微灯旧道场。门人失谭柄，野鸟上禅床。科斗书空古，栴檀钵自香。今朝数行泪，却洒约公房。
久是烟霞客，潭深钓得鱼。不知芸阁上，遗校几多书。
稷卨今为相，明君复是尧。宁知买臣困，犹负会稽樵。
客在烟霞里，闲闲逐狎鸥。终年常裸足，连日半蓬头。带月乘渔艇，迎寒绽鹿裘。已于人事少，多被挂冠留。素业堆千卷，清风至一丘。苍黄倒藜杖，伛偻睹银钩。迹愧巢由隐，才非管乐俦。从来自多病，不是傲王侯。
枯木傍溪崖，由来岁月赊。有根盘水石，无叶接烟霞。二月苔为色，三冬雪作花。不因星使至，谁识是灵槎。
得地自成丛，那因种植功。有花皆吐雪，无韵不含风。倒影翘沙鸟，幽根立水虫。萧萧寒雨夜，江汉思无穷。
晨起竹轩外，逍遥清兴多。早凉生户牖，孤月照关河。旅食甘藜藿，归心忆薜萝。一尊如有地，放意且狂歌。
祧宗营祀舍，幽异胜珠林。名士穿云访，飞禽傍竹吟。窗含孤岫影，牧卧断霞阴。景福滋闽壤，芳名亘古今。
迢迢南越路，送子意难分。雁背三湘月，家遥五岭云。舶经秋海见，角向晚城闻。想得问安后，新诗独不群。
井邑斜连北，蓬瀛直倚东。秋高岩溜白，日上海波红。
病卧瘴云间，莓苔渍竹关。孤吟牛渚月，老忆洞庭山。壮志潜消尽，淳风竟未还。今朝忽相遇，执手一开颜。
又是秋残也，无聊意若何。客程江外远，归思夜深多。岘首飞黄叶，湘湄走白波。仍闻汉都护，今岁合休戈。
全家宛陵客，文雅世难逢。寄食年将老，干时计未从。秋来句曲水，雨后敬亭峰。西北长安远，登临恨几重。
半偈留何处，全身弃此中。雨馀沙塔坏，月满雪山空。耸刹临回磴，朱楼间碧丛。朝朝日将暮，长对晋阳宫。
日华浮野水，草色合遥空。处处山依旧，年年事不同。闲田孤垒外，暑雨片云中。惆怅多尘累，无由访钓翁。
昔随刘越石，今日独归时。汾水风烟冷，并州花木迟。荒庭增别梦，野雨失行期。莫向山阳过，邻人夜笛悲。
不语看芳径，悲春懒独行。向人微月在，报雨早霞生。贫病催年齿，风尘掩姓名。赖逢骢马客，郢曲缓羁情。
侧弁向清漪，门中夕照移。异源生暗石，叠响落秋池。叶拥沙痕没，流回草蔓随。泠泠无限意，不独远公知。
落照长杨苑，秋天渭水滨。初飞万木叶，又长一年人。贫病仍为客，艰虞更问津。多惭惠然意，今日肯相亲。
许询清论重，寂寞住山阴。野路接寒寺，闲门当古林。海田秋熟早，湖水夜渔深。世上穷通理，谁人奈此心。
春亭及策上，郎吏谢玄晖。闲咏疏篁近，高眠远岫微。偏宜留野客，暂得解朝衣。犹忆东溪里，雷云掩故扉。
荒坟秋陌上，霜露正霏霏。松柏自成拱，苫庐长不归。浮埃积蓬鬓，流血在麻衣。何必曾参传，千年至行稀。
日暮黄云合，年深白骨稀。旧村乔木在，秋草远人归。废井莓苔厚，荒田路径微。唯馀近山色，相对似依依。
来时犹暑服，今已露漫漫。多雨逢初霁，深秋生夜寒。投人心似切，为客事皆难。何处无留滞，谁能暂问看。
世上许刘桢，洋洋风雅声。客来空改岁，归去未成名。远近天初暮，关河雪半晴。空怀谏书在，回首恋承明。
清冬宾御出，蜀道翠微间。远雾开群壑，初阳照近关。霜潭浮紫菜，雪栈绕青山。当似遗民去，柴桑政自闲。
汉家边事重，窦宪出临戎。绝漠秋山在，阳关旧路通。列营依茂草，吹角向高风。更就燕然石，行看奏虏功。
东西无定客，风雨未休时。悯默此中别，飘零何处期。青山违旧隐，白发入新诗。岁岁迷津路，生涯渐可悲。
一身良将后，万里讨乌孙。落日边陲静，秋风鼓角喧。远山当碛路，茂草向营门。生死酬恩宠，功名岂敢论。
暮峰和玉垒，回望不通秦。更问蜀城路，但逢巴语人。石林莺啭晓，板屋月明春。若访严夫子，无嫌卜肆贫。
佐郡人难料，分襟日复斜。一帆随远水，百口过长沙。明月江边夜，平陵梦里家。王孙对芳草，愁思杳无涯。
夕阳秋草上，去马弟兄看。年少初辞阙，时危远效官。山行独夜雨，旅宿二陵寒。诗兴生何处，嵩阳羽客坛。
远事诸侯出，青山古晋城。连行曲水阁，独入议中兵。夜雨新田湿，春风曙角鸣。人传府公政，记室有参卿。
万里南天外，求书禹穴间。往来成白首，旦暮见青山。夜浦凉云过，秋塘好月闲。殷勤阳羡桂，别此几时攀。
唇齿幸相依，危亡故远归。身轻百战出，家在数重围。上将坚深垒，残兵斗落晖。常闻铁剑利，早晚借馀威。
寒几坐空堂，疏髯似积霜。老医迷旧疾，朽药误新方。晚果红低树，秋苔绿遍墙。惭非蒋生径，不敢望求羊。
来自西天竺，持经奉紫微。年深梵语变，行苦俗流归。月上安禅久，苔生出院稀。梁间有驯鸽，不去复何依。
津亭一望乡，淮海晚茫茫。草没栖洲鹭，天连映浦樯。往来通楚越，旦暮易渔商。惆怅缄书毕，何人向洛阳。
落日过重霞，轻烟上远沙。移舟冲荇蔓，转浦入芦花。断岸迂来客，连波漾去槎。故乡何处在，更道向天涯。
东皋占薄田，耕种过馀年。护药栽山刺，浇蔬引竹泉。晚雷期稔岁，重雾报晴天。若问幽人意，思齐沮溺贤。
百年心不料，一卷日相知。乘兴偏难改，忧家是强为。县城寒寂寞，峰树远参差。自笑无谋者，秪应道在斯。
岂悟因罗者，迎霜献紫微。夕阳分素臆，秋色上花衣。举翅云天近，回眸燕雀稀。应随明主意，百中有光辉。
寒竹惭虚受，纤毫任几重。影端缘守直，心劲懒藏锋。落纸惊风起，摇空见露浓。丹青与文事，舍此复何从。
钟陵春日好，春水满南塘。竹宇分朱阁，桐花间绿杨。蹉跎看鬓色，留滞惜年芳。欲问羁愁发，秦关道路长。
宿君湖上宅，琴韵静参差。夜雪入秋浦，孤城连贵池。流年看共老，衔酒发中悲。良会应难再，晨鸡自有期。
我行过汉畤，寥落见孤城。邑里经多难，儿童识五兵。广川桑遍绿，丛薄雉连鸣。惆怅萧关道，终军愿请缨。
冉冉青衫客，悠悠白发人。乱山孤驿暮，长路百花新。终岁行他县，全家望此身。更思君去就，早晚问平津。
因君知北事，流浪已忘机。客久多人识，年高众病归。连云湖色远，度雪雁声稀。又说家林尽，悽伤泪满衣。
早岁能文客，中年与世违。有家孀妇少，无子吊人稀。繐帐尘空暗，铭旌雨不飞。依然旧乡路，寂寞几回归。
暮年从远谪，落日别交亲。湖上北飞雁，天涯南去人。梦成湘浦夜，泪尽桂阳春。岁月茫茫意，何时雨露新。
诗书成志业，懒慢致蹉跎。圣代丹霄远，明时白发多。浅谋堪自笑，穷巷忆谁过。寂寞前山暮，归人樵采歌。
老人迎客处，篱落稻畦间。蚕屋朝寒闭，田家昼雨闲。门闾新薙草，蹊径旧谙山。自道谁相及，邀予试往还。
失意成逋客，终年独掩扉。无机狎鸥惯，多病见人稀。流水知行药，孤云伴采薇。空斋莫闲笑，心事与时违。
远公传教毕，身没向他方。吊客来何见，门人闭影堂。纱灯临古砌，尘札在空床。寂寞疏钟后，秋天有夕阳。
遥夜宿东林，虫声阶草深。高风初落叶，多雨未归心。家国身犹负，星霜鬓已侵。沧洲纵不去，何处有知音。
回首望知音，逶迤桑柘林。人归海郡远，路入雨天深。万木经秋叶，孤舟向暮心。唯馀江畔草，应见白头吟。
求名虽有据，学稼又无田。故国三千里，新春五十年。移家还作客，避地莫知贤。洛浦今何处，风帆去渺然。
言是商山老，尘心莫问年。白髯垂策短，乌帽据梧偏。酒熟飞巴雨，丹成见海田。疏云披远水，景动石床前。
古院林公住，疏篁近井桃。俗年人见少，禅地自知高。药草诚多喻，沧溟在一毫。仍悲次宗辈，尘事日为劳。
高亭宾客散，暑夜醉相和。细汗迎衣集，微凉待扇过。风还池色定，月晚树阴多。遥想随行者，珊珊动晓珂。
汤公多外友，洛社自相依。远客还登会，秋怀欲忘归。惊风林果少，骤雨砌虫稀。更过三张价，东游愧陆机。
邻里朝光遍，披衣夜醉醒。庖厨非旧火，林木发新青。接果移天性，疏泉逐地形。清明来几日，戴胜已堪听。
偶宿俱南客，相看喜尽归。湖山话不极，岁月念空违。子夜高梧冷，秋阴远漏微。那无此良会，惜在谢家稀。
栖遑偏降志，疵贱倍修身。近觉多衰鬓，深知独故人。天垂五夜月，霜覆九衢尘。不待逢沮溺，而今恶问津。
春灰今变候，密雪又霏霏。坐客同心满，流年此会稀。风成空处乱，素积夜来飞。且共衔杯酒，陶潜不得归。
浮世今何事，空门此谛真。死生俱是梦，哀乐讵关身。远草光连水，春篁色离尘。当从庚中庶，诗客更何人。
九江迷去住，群吏且因依。高木秋垂露，寒城暮掩扉。随云心自远，看草伴应稀。肯信同年友，相望青琐闱。
久客心常醉，高楼日渐低。黄河经海内，华岳镇关西。去远千帆小，来迟独鸟迷。终年不得意，空觉负东溪。
月高鸡犬静，门掩向寒塘。夜竹深茅宇，秋庭冷石床。住山年已远，服药寿偏长。虚弃如吾者，逢君益自伤。
寥落军城暮，重门返照间。鼓鼙经雨暗，士马过秋闲。惯守临边郡，曾营近海山。关西旧业在，夜夜梦中还。
世间无近远，定里遍曾过。东海经长在，南朝寺最多。暮年聊化俗，初地即摧魔。今日忘尘虑，看心义若何。
子真能自在，江海意何如。门掩疏尘吏，心闲阅道书。古城寒欲雪，远客暮无车。杳杳思前路，谁堪千里馀。
古树汾阴道，悠悠东去长。位卑仍解印，身老又还乡。河水平秋岸，关门向夕阳。音书须数附，莫学晋嵇康。
北风长至远，四牡向幽并。衰木新田路，寒芜故绛城。遥听边上信，远计朔南程。料变当临事，遥知外国情。
济江篇已出，书府俸犹贫。积雪商山道，全家楚塞人。大堤逢落日，广汉望通津。却别渔潭下，惊鸥那可亲。
野情专易外，一室向青山。业就三编绝，心通万事闲。莺稀春木上，草遍暮阶间。莫道归繻在，来时弃故关。
闲人州县厌，贱士友朋讥。朔雪逢初下，秦关独暮归。寒茅下原浅，残雪过风微。一路何相慰，唯君能政稀。
系舟仙宅下，清磬落春风。雨数芝田长，云开石路重。古房清磴接，深殿紫烟浓。鹤驾何时去，游人自不逢。
仲言多丽藻，晚水独芙蓉。梁苑仍秋过，仁祠又夜逢。回林通暗竹，去雨带寒钟。愿向空门里，修持比昼龙。
寂寂闭层城，悠悠此夜情。早凉过鬓发，秋思入柴荆。严子多高趣，卢公有盛名。还如杜陵下，暂拂蒋元卿。
良宵复杪秋，把酒说羁游。落木东西别，寒萍远近流。萧条旅馆月，寂历曙更筹。不是仇梅至，何人问百忧。
寥寂荒垒下，客舍雨微微。门见苔生满，心惭吏到稀。篱花看未发，海燕欲先归。无限堪惆怅，谁家复捣衣。
传经韦相后，赐笔汉家郎。幽阁诸生会，寒宵几刻长。座中灯泛酒，檐外月如霜。人事多飘忽，邀欢讵可忘。
沃州初望海，携手尽时髦。小暑开鹏翼，新蓂长鹭涛。月如芳草远，身比夕阳高。羊祜伤风景，谁云异我曹。
暝色休群动，秋斋远客情。细风和雨气，寒竹度帘声。日觉蹉跎近，天教懒慢成。谁能谒卿相，朝夕算浮荣。
共来修禊事，内顾一悲翁。玉鬓风尘下，花林丝管中。故山离水石，旧侣失鹓鸿。不及游鱼乐，裴回莲叶东。
园庙何年废，登临有故丘。孤村连日静，多雨及霖休。常与秦山对，曾经汉主游。岂知千载后，万事水东流。
绳床茅屋下，独坐味闲安。苦行无童子，忘机避宰官。是非齐已久，夏腊比应难。更悟真如性，尘心稍自宽。
远过张正见，诗兴自依依。西府军城暮，南庭吏事稀。草檐宜日过，花圃任烟归。更料重关外，群僚候启扉。
且宽沈簿领，应赖酒如渑。春夜霜犹下，东城月未升。清言饶醉客，乱舞避寒灯。名字书仙籍，诸生病未能。
游飏下晴空，寻芳到菊丛。带声来蕊上，连影在香中。去住沾馀雾，高低顺过风。终惭异蝴蝶，不与梦魂通。
柳巷向陂斜，回阳噪乱鸦。农桑子云业，书籍蔡邕家。暮叶初翻砌，寒池转露沙。如何守儒行，寂寞过年华。
远过桃林塞，休年自昔闻。曲河随暮草，重阜接闲云。造父为周御，詹嘉守晋军。应多怀古思，落叶又纷纷。
百战无军食，孤城陷虏尘。为伤多易子，翻吊浅为臣。漫漫东流水，悠悠南陌人。空思前事往，向晓泪沾巾。
谢公为楚郡，坐客是瑶林。文府重门奥，儒源积浪深。壶觞邀薄醉，笙磬发高音。末至才仍短，难随白雪吟。
少年尝昧道，无事日悠悠。及至悟生死，寻僧已白头。云回庐瀑雨，树落给园秋。为我谢宗许，尘中难久留。
乡赋鹿鸣篇，君为贡士先。新经梦笔夜，才比弃繻年。海雨沾隋柳，江潮赴楚船。相看南去雁，离恨倍潸然。
之官逢计吏，风土问如何。海口朝阳近，青州春气多。郊原鹏影到，楼阁蜃云和。损益关从事，期听劳者歌。
匹马宜春路，萧条背馆心。涧花寒夕雨，潭水黑朝林。野市鱼盐隘，江村竹苇深。子规何处发，青树满高岑。
为郎日赋诗，小谢少年时。业继儒门后，心多道者期。晚回长乐殿，新出夜明祠。行乐西园暮，春风动柳丝。
此身知是妄，远远诣支公。何法住持后，能逃生死中。秋苔经古径，萚叶满疏丛。方便如开诱，南宗与北宗。
淳风今变俗，末学误为文。幸免投湘浦，那辞近汝坟。山遮魏阙路，日隐洛阳云。谁念联翩翼，烟中独失群。
风驭南行远，长山与夜江。群祆离分野，五岳拜旌幢。石髓调金鼎，云浆实玉缸。㹞㹞吠声晓，洞府有仙厖。
今日登高阁，三休忽自悲。因知筋力减，不及往年时。草树还如旧，山河亦在兹。龙钟兼老病，更有重来期。
年深宫院在，閒客自相逢。闭户临寒竹，无人有夜钟。降龙今已去，巢鹤竟何从。坐见繁星晓，凄凉识旧峰。
高秋夜分后，远客雁来时。寂寞重门掩，无人问所思。
双林花已尽，叶色占残芳。若问同游客，高年最断肠。
旅行虽别路，日暮各思归。欲下今朝泪，知君亦湿衣。
白首独一身，青山为四邻。虽行故乡陌，不见故乡人。
孔融过五十，海内故人稀。相府恩犹在，知君未拂衣。
送客攀花后，寻僧坐竹时。明朝莫回望，青草马行迟。
虽过老人宅，不解老人心。何事斜阳里，栽松欲待阴。
忆昨秋风起，君曾叹逐臣。何言芳草日，自作九泉人。
旧友无由见，孤坟草欲长。月斜邻笛尽，车马出山阳。
白发悤悤色，青山草草心。远公仍下世，从此别东林。
鼎气孕河汾，英英济旧勋。刘生曾任侠，张率自能文。官佐征西府，名齐将上军。秋山遥出浦，野鹤暮离群。远恨边笳起，劳歌骑吏闻。废关人不到，荒戍日空曛。草木凉初变，阴晴景半分。叠蝉临积水，乱燕入过云。丽藻终思我，衰髯亦为君。闲吟寡和曲，庭叶渐纷纷。
万里华戎隔，风沙道路秋。新恩明主启，旧好使臣修。旌节随边草，关山见戍楼。俗殊人左衽，地远水西流。日暮冰先合，春深雪未休。无论善长对，博望自封侯。
芳菲那变易，年鬓自蹉跎。室与千峰对，门唯二仲过。宦情知己少，生事托人多。草色微风长，莺声细雨和。几时犹滞拙，终日望恩波。纵欲论相报，无如漂母何。
深溪人不到，杖策独缘源。花落寻无径，鸡鸣觉近村。数翁皆藉草，对弈复倾尊。看毕初为局，归逢几世孙。云迷入洞处，水引出山门。惆怅归城郭，樵柯迹尚存。
谁语恓惶客，偏承顾盼私。应逾骨肉分，敢忘死生期。山县唯荒垒，云屯尽老师。庖人宁自代，食檗谬相推。黄绶名空罢，青春鬓又衰。还来扫门处，犹未报恩时。独立花飞满，无言月下迟。不知丞相意，更欲遣何之。
十年相见少，一岁又还乡。去住人惆怅，东西路渺茫。古陂无茂草，高树有残阳。委弃秋来稻，彫疏采后桑。月轮生舜庙，河水出关墙。明日过闾里，光辉芸阁郎。
儒墨兼宗道，云泉隐旧庐。盂城今寂寞，辋水自纡馀。内学销多累，西林易故居。深房春竹老，细雨夜钟疏。陈迹留金地，遗文在石渠。不知登座客，谁得蔡邕书。
副相威名重，春卿礼乐崇。锡圭仍拜下，分命遂居东。高旆翻秋日，清铙引细风。蝉稀金谷树，草遍德阳宫。教用儒门俭，兵依武库雄。谁云千载后，周召独为公。
东城独屏居，有客到吾庐。发廪因舂黍，开畦复剪蔬。许酣令乞酒，辞窭任无鱼。遍出新成句，更通未悟书。藤丝秋不长，竹粉雨仍馀。谁为须张烛，凉空有望舒。
都门连骑出，东野柳如丝。秦苑看山处，王孙逐草时。欢游难再得，衰老是前期。林静莺啼远，春深日过迟。落花今夕思，秉烛古人诗。对酒当为乐，双杯未可辞。
步出青门去，疏钟隔上林。四郊多难日，千里独归心。暮鸟声偏苦，秋云色易阴。乱坟松柏少，野径草茅深。灞涘袁安履，汾南宓贱琴。何由听白雪，秪益泪沾襟。
白玉郎仍少，羊车上路平。秋风摇远草，旧业起高情。乱树通秦苑，重原接杜城。溪云随暮淡，野水带寒清。广树留峰翠，闲门响叶声。近樵应已烧，多稼又新成。解佩从休沐，承家岂退耕。恭侯有遗躅，何事学泉明。
何须学从宦，其奈本无机。蕙草芳菲歇，青山早晚归。广庭馀落照，高枕对闲扉。树色迎秋老，蝉声过雨稀。艰难逢事异，去就与时违。遥忆衡门外，苍苍三径微。
是日重泉下，言探径寸珠。龙鳞今不逆，鱼目也应殊。掌上星初满，盘中月正孤。酬恩光莫及，照乘色难踰。欲问投人否，先论按剑无。傥怜希代价，敢对此冰壶。
九陌朝臣满，三朝候鼓赊。远珂时接韵，攒炬偶成花。紫贝为高阙，黄龙建大牙。参差万戟合，左右八貂斜。羽扇纷朱槛，金炉隔翠华。微风传曙漏，晓日上春霞。环佩声重叠，蛮夷服等差。乐和天易感，山固寿无涯。渥泽千年圣，车书四海家。盛明多在位，谁得守蓬麻。
远国通王化，儒林得使臣。六君成典册，万里奉丝纶。云水连孤棹，恩私在一身。悠悠龙节去，渺渺蜃楼新。望里行还暮，波中岁又春。昏明看日御，灵怪问舟人。城邑分华夏，衣裳拟缙绅。他时礼命毕，归路勿迷津。
海内兵犹在，关西赋未均。仍劳持斧使，尚宰茂陵人。遥夜重城掩，清宵片月新。绿琴听古调，白屋被深仁。迹与儒生合，心惟静者亲。深情先结契，薄宦早趋尘。贫病休何日，艰难过此身。悠悠行远道，冉冉过良辰。明主知封事，长沮笑问津。栖遑忽相见，欲语泪沾巾。
谢公亲校武，草碧露漫漫。落叶停高驾，空林满从官。迎筹皆叠鼓，挥箭或移竿。名借三军勇，功推百中难。主皮山郡晚，饮算柳营寒。明日开铃阁，新诗双玉盘。
章溪与贡水，何事会波澜。万里归人少，孤舟行路难。春光浮曲浪，暮色隔连滩。花发从南早，江流向北宽。故交参盛府，新角耸危冠。楚剑期终割，隋珠惜未弹。酒醒愁转极，别远泪初乾。愿保乔松质，青青过大寒。
茂德为邦久，丰貂旧相尊。发生传雨露，均养助乾坤。晓肆登楼目，春销恋阙魂。女墙分吏事，远道启津门。湓浦潮声尽，钟陵暮色繁。夕阳移梦土，芳草接湘源。封内群氓复，兵间百赋存。童牛耕废亩，壕木绕新村。野步渔声溢，荒祠鼓舞喧。高斋成五字，远岫发孤猿。一顾承英达，多荣及子孙。家贫仍受赐，身老未酬恩。属和瑶华曲，堪将系组纶。
异井甘如醴，深仁远未涯。气寒堪破暑，源净自蠲邪。修绠悬冰甃，新桐荫玉沙。带星凝晓露，拂雾涌秋华。绿溢涵千仞，清泠饮万家。何能葛洪宅，终日闭烟霞。
漠漠重云暗，萧萧密雨垂。为霖淹古道，积日满荒陂。五稼何时穫，孤村几户炊。乱流发通圃，腐叶著秋枝。暮爨新樵湿，晨渔旧浦移。空馀去年菊，花发在东篱。
长安一分首，万里隔烟波。海上青山暮，天涯白发多。寻僧因看竹，访道或求鹅。云树无猿鸟，阴崖足薜萝。醉中留越客，兴里眄庭柯。黄叶身仍逐，丹霄背未摩。别愁连旦暮，归梦绕关河。高柳寒蝉对，空阶夜雨和。年华空荏苒，名宦转蹉跎。南陌东城路，春来几度过。
一生为墨客，几世作茶仙。喜是攀阑者，惭非负鼎贤。禁门闻曙漏，顾渚入晨烟。拜井孤城里，携笼万壑前。闲喧悲异趣，语默取同年。历落惊相偶，衰羸猥见怜。诗书闻讲诵，文雅接兰荃。未敢重芳席，焉能弄綵笺。黑池流研水，径石涩苔钱。何事亲香案，无端狎钓船。野中求逸礼，江上访遗编。莫发搜歌意，予心或不然。
帝子鸣金瑟，馀声自抑扬。悲风丝上断，流水曲中长。出没游鱼听，逶迤彩凤翔。微音时扣徵，雅韵乍含商。神理诚难测，幽情讵可量。至今闻古调，应恨滞三湘。
建礼俨朝冠，重门耿夜阑。碧空蟾魄度，清禁漏声残。候晓车舆合，凌霜剑佩寒。星河犹皎皎，银箭尚珊珊。杳霭祥光起，霏微瑞气攒。忻逢圣明代，长愿接鹓鸾。
长川含媚色，波底孕灵珠。素魄生蘋末，圆规照水隅。沦涟冰彩动，荡漾瑞光铺。迥夜星同贯，清秋岸不枯。江妃思在掌，海客亦忘躯。合浦当还日，恩威信已敷。
绮阁云霞满，芳林草树新。鸟惊疑欲曙，花笑不关春。山对弹琴客，溪留垂钓人。请看车马客，行处有风尘。
正月金闺里，微风绣户间。晓魂怜别梦，春思逼啼颜。绕砌梅堪折，当轩树未攀。岁华庭北上，何日度阳关。
二月韶光好，春风香气多。园中花巧笑，林里鸟能歌。有恨离琴瑟，无情著绮罗。更听春燕语，妾亦不如他。
七月坐凉宵，金波满丽谯。容华芳意改，枕席怨情饶。锦字沾愁泪，罗裙缓细腰。不如银汉女，岁岁鹊成桥。
魏国山河险，周王警跸回。九旗云际出，万骑谷中来。石路行将尽，烟郊望忽开。赏矜垂柳报，春畏落花催。兴逸横汾什，恩褒作颂才。小臣瞻日月，延首咏康哉。
出师宣九命，分阃用三台。始应幕中画，言从天上来。丹青不独任，韬略遂双该。坐见威棱洽，弥彰事业恢。旌旗晓云送，鞞鼓朔风催。虏气消残月，边声韵落梅。羽书雄北地，龙漠寝南垓。宠战黄金尽，输诚白日回。离章宸翰发，祖宴国门开。欲识恩华盛，平生文武材。
寒仗丹旄引，阴堂白日违。暗灯明象物，画水湿灵衣。羽化淮王去，仙迎太子归。空馀燕衔土，朝夕向陵飞。
古诗东峰上，登临兴有馀。同观白简使，新报赤囊书。几处闲烽堠，千方庆里闾。欣欣夏木长，寂寂晚烟徐。战罢言归马，远师赋出车。因知越范蠡，湖海意何如。
一宿烟霞境，更无尘梦侵。泉声寒绕枕，山色冷归衾。自得希夷性，还忘名利心。更阑不成寐，岩鸟共寒吟。
仙郎今出宰，圣主下忧民。紫陌轩车送，丹墀雨露新。趋程犹犯雪，行县正逢春。粉署时回首，铜章已在身。鸣琴化欲展，起草恋空频。今日都门外，悠悠别汉臣。
步步远晨昏，悽心出里门。见乌唯有泪，看雁更伤魂。宿酒宁辞醉，回书讳苦言。野人应怪笑，不解爱田园。
度岭春风暖，花多不识名。瘴烟迷月色，巴路傍溪声。畏药将银试，防蛟避水行。知君怜酒兴，莫杀醉猩猩。
水香甘似醴，知是入袁溪。黄竹成丛密，青萝夹岸低。煖流鸂鶒戏，深树鹧鸪啼。黄犬惊迎客，青牛困卧泥。有村皆绩纺，无地不耕犁。乡曲多耆旧，逢迎尽杖藜。殷勤倾白酒，相劝有黄鸡。归老官知忝，还乡路不迷。直言干忌讳，权路耻依栖。拙学趋时态，闲思与牧齐。稻粮饶燕雀，江海溢凫鹥。昔共逢离乱，今来息鼓鼙。恩仁沾品物，教化及雕题。上贡贞元禄，曾叨宠记批。何须归紫禁，便是到丹梯。珍重长安道，从今息马嘶。
不著登山屐，扪萝也上跻。石梁分鸟道，苔径过云霓。梵宇千花里，秋声万籁齐。周游兴未尽，钟磬度前溪。
桂宫初服冕，兰掖早升笄。礼盛亲迎晋，声芬出降齐。金龟开瑞钮，宝翟上仙袿。转扇承宵月，扬旌照夕蜺。
二月芳游始，开轩望晓池。绿兰日吐叶，红蕊向盈枝。柳色行将改，君心幸莫移。阳春遽多意，唯愿两人知。
十月严阴盛，霜氛下玉台。罗衣羞自解，绮帐待君开。银箭更筹缓，金炉香气来。愁仍夜未几，已使炭成灰。
促辔数残更，似闻鸡一鸣。春风马上梦，沙路月中行。笳鼓远多思，衣裘寒始轻。稍知田父稔，灯火闻柴荆。
今日出东郊，东郊好春色。青青原上草，莫放征马食。
自嫁单于国，长衔汉掖悲。容颜日憔悴，有甚画图时。
厌践冰霜域，嗟为边塞人。思从漠南猎，一见汉家尘。
闻有南河信，传言杀画师。始知君念重，更肯惜蛾眉。
青楼含日光，绿池起风色。赠子同心花，殷勤此何极。
邀欢空伫立，望美频回顾。何时复采菱，江中密相遇。
辟恶茱萸囊，延年菊花酒。与子结绸缪，丹心此何有。
太子擅元良，宫臣命伟长。除荣辞会府，直宿总书坊。露湿幽岩桂，风吹便坐桑。阁连云一色，池带月重光。叶死兰无气，荷枯水不香。遥闻秋兴作，言是晋中郎。
白首轻轩冕，黄冠重隐沦。严陵垂钓日，疏广散金辰。北阙辞明主，东门别故人。以兹敦雅俗，玄化尽归真。
凤辖将军位，龙门司隶家。衣冠为隐逸，山水作繁华。径出重林草，池摇两岸花。谁知贵公第，亭院有烟霞。
承明常谒帝，函谷坐成仙。少别商山下，长探禹穴前。云迎出关驭，花待过江船。欲识恩华重，宸章七曜悬。
辇辂移双阙，宸游整六师。天回紫微座，日转羽林旗。雷气寒戈戟，军容壮武貔。弓鸣射雁处，泉暖跃龙时。惠化成观俗，讴谣入赋诗。同欢王道盛，相与咏雍熙。
介胄鹰扬出，山林蚁聚空。忽闻飞简报，曾是坐筹功。迥夜昏氛灭，危亭眺望雄。茂勋推世上，馀兴寄杯中。喜色烟霞改，欢忻里巷同。幸兹尊俎末，饮至又从公。
人世将天上，由来不可期。谁知一回顾，更作两相思。
赠枕犹香泽，啼衣尚泪痕。玉颜霄汉里，空有往来魂。
秋至皆零落，凌波独吐红。托根方得所，未肯即随风。
我婿去重湖，临窗泣血书。殷勤凭燕翼，寄与薄情夫。
旭日升溟海，芳枝散曙烟。温仁临树久，煦妪在条偏。阳德符君惠，嘉名表圣年。若承恩渥厚，常属栋梁贤。生植虽依地，光华只信天。不才堪仄陋，徒望向荣先。
此是南山石，将来造井栏。流传千万代，各结佛家缘。尽意修功德，应无朽坏年。同沾胜福者，超于弥勒前。
怜君千里别，新马黑貂裘。白首辞乡泪，黄云入塞愁。月明沙碛夜，霜落雁门秋。去去燕然上，功名会见收。
青山园远嶂，流水泻鸣弦。游豫王正月，讴歌帝万年。草香吹辇路，鸟弄杂宫悬。沾醉尧尊酒，何由报所天。
重阳初启节，无射正飞灰。寂寞风蝉至，连翩霜雁来。山棠红叶下，岸菊紫花开。今日桓公座，多愧孟嘉才。
寒猿号岭表，添我哭声哀。万浦驱潮至，愁连拨不开。二州诸父老，百里载牲来。窍竁成堆玉，坊戎未砌阶。菜芜间半径，金石耀双台。感怆千秋恨，期消四境埃。阴扶祈大母，显相赖殊才。兽舞梁山下，龙眠潮海涯。三杯酬地杰，一杖陟山回。环拜诸公罢，拈香奠晚罍。
丹心忠老母，白首媚萱堂。万里提兵路，三苗葬子方。桑田多变海，萱草独凌霜。华洁凝秋色，葳蕤灿晚芳。山灵驱毒蛀，神女靓明妆。剥落千花后，舒迟百岁康。如何龄九五，霞佩陟云房。语罢成追暮，群然泪雨茫。
庙算符天象，干旄格有苗。三军歌按堵，万骑弛鸣镖。虔岭顽民远，朝阳寇逆招。偃文休众士，锡命自皇朝。莫篆天然石，惟吹洛下箫。声闻神起舞，气感海无妖。方叔猷元壮，相如赋未饶。成周放牛马，林野任逍遥。
浮光昂岳望，固始秀民乡。第宅参文武，姻连半帝王。珠楼帘结绮，花苑水流香。礼节传家范，簪缨奕世芳。飞鞭驰道坦，聚盖艳阳光。箫鼓迎欢会，桐麻遣唁丧。勋臣扶景运，风树配天长。
朝暾催上道，兔魄欲西沈。去雁长空没，飞花曲径深。事沿桥树往，诗落海鸥吟。马鬣嘶风耸，龙旂闪电临。峰攒仙掌巧，露重将袍阴。农唤耕春早，僧迎展拜钦。看看葵日丽，照破艳阳心。
百粤临南海，儒冠任使轺。馈我兼金佩，和之美玉箫。清风生四座，丽日正良霄。意气宜令契，公忠岂古饶。简书频诵读，玉烛要均调。冰鉴秋霄察，君门万里遥。骊騑歌四牡，谔谔答清朝。
迅烈驱黎瘴，委蛇陡翠微。汉宫尘漠漠，随社黍离离。圣远津稀问，蟾升树亦辉。晨昏童冠浴，夜静士民嬉。边檄兴师旅，秋深近阻饥。仲由刚协力，曾点志同时。倚曲酬歌去，宣尼正哂而。
东风驱冻去，万品破阳辉。红紫妆春媚，罍樽试酒奇。公庭开月榭，农榼荐时牺。兴逐芳芬发，杯同蜂蝶飞。谁云佳节会，独与赏心违。信手撚红瓣，粘衣尽紫蕤。阴移来日者，各赠满须归。
玉钤森万骑，金鼓肃群雄。扫穴三苗窜，旋车百粤空。风生云无帐，雪压碧油幢。火烈消穷北，呈祥应岁东。朝端张孝友，炮鳖待元戎。
孤随不尊士，幽谷多豪英。三山亦隐者，韬晦忘其名。胜迹美山水，妙思神甲兵。精诚谅斯在，对越俨如生。木石森驺伏，云烟拂旆旌。雨旸祈响应，龙凤敕碑铭。清泚符神洁，香芹契德馨。三山耀神德，万岁翊唐灵。
总角趋朝对，雄飞出禁城。人才当翊国，世赏可辞荣。怜厥神童子，寻为壮友生。南方承父镇，北阙列儒名。移孝为忠吉，由奢入俭宁。长安瞻日月，岭海肃风霆。败事诚因酒，增高必自陵。尊老须养老，使士要推诚。寅协无他式，清勤慎不矜。
环堤森雾伏，璧水湛天枢。带雨金龙甲，朝天锦鲤鱼。楼船摇月鉴，阁鼓肃冰壶。扣枻歌三叠，飞觞泻百枯。犀燃神鬼泣，剑射斗牛虚。怀古标遐轨，龙湖第一途。
一戈探虎穴，万里到龙湖。原上千花雨，湖边百草埔。分曹驱鹿豕，犄角困獐狐。野女妍堆髻，山獠醉倒壶。气清消雾冷，路险迫云衢。虎帐风霆肃，龙旂日月舒。芟除尽荆棘，雨交鉴湖娱。
望望龙湖上，鱼龙薄汉云。鸿濛开半月，蛇秽破孤军。一鉴生风翰，千章涣浪纹。法慈敷教化，清静加弥纶。法慈剪凶丑，凛冽回春温。龙湖三五夜，棨戟四回轮。
河北推儒雅，嵩高降岳神。明径通桂掖，飞幰渡荆津。明快宜朝美，疏通亦我邻。怒同雷电厉，喜沛雨霖恩。乔木家声旧，严轺帝命新。心交今管鲍，筹运访张陈。是日登高节，伊谁送酒频。江州华胄使，携榼再慇勤。
玉垒陈酽酪，金碗荐芳饎。父老吹龙笛，官僚仗虎墀。山川出云雨，神祇回耀辉。舞蹈幽明洽，趋跄礼度微。祈禳称世世，民社两无违。
帝德符三极，皇风振四夷。将轺春暮饮，士卒岭南驰。马啸腥风远，兵歌暖日怡。妖云驱屏迹，芳卉媚迎诗。拍掌横弓槊，徘徊索酒卮。阴处窜蛇豕，暗笑使君迷。
御扆褒忠勇，官符再佩箴。遐陬蒙一体，服马赫遥临。海岭知天瑞，欢忻荷圣心。排衙香御胸，应郭撒妖祲。讲武勤西狩，呼嵩拜北钦。天颜严咫尺，夙夜敢荒淫。
地险行台壮，天清景幕新。鸿飞青嶂杳，鹭点碧波真。风肃天如水，霜高月散银。婵娟争泼眼，廉洁正成邻。东涌沧溟玉，西呈翠巘珍。画船拖素练，朱榭映红云。琥珀杯方酌，鲛绡席未尘。秦箫吹引凤，邹律奏生春。缥缈纤歌遏，婆娑妙舞神。会知冥漠处，百怪恼精魂。
泉潮天万里，一镇屹天中。筮宅龙钟地，承恩燕翼宫。环堂巍岳秀，带砺大江雄。轮奂云霄望，晶华日月通。凌烟乔木茂，献宝介圭崇。昆俊歌常棣，民和教即戎。盘庚迁美士，陶侃效兼庸。设醴延张老，开轩礼吕蒙。无孤南国仰，庶补圣皇功。
乔岳标仙迹，玄扃妥寿姬。乌号非岭海，鹤仰向京师。系牒公侯裔，悬弧将相儿。清贞蜚简籍，规范肃门楣。万里提兵路，三年报母慈。剑埋龙守壤，石卧虎司碑。忧阕情犹结，祥回禫届期。竹符忠介凛，桐杖孝思凄。许史峋嶙篆，曹侯感旧诗。鸿濛山暝启，骏彩德昭垂。华表瑶池冥，清漳玉树枝。昭题盟岳渎，展墓庆重熙。
云霄开岳镇，日月列衙瞻。胜日当佳庆，清风去积炎。山畚遥猎虎，海舶近通盐。龙泽覃江浦，螭坳耀斗蟾。文床堆玉笏，武座肃金签。奇计绳陈美，明诚学孔兼。忠勤非一日，箴训要三拈。千古清泉水，居官显孝廉。
半径寻仙迹，危峰望帝州。千山红日媚，万壑白云浮。坐石花容笑，穿林鸟语愁。招呼玄鹤下，捻捋紫芝柔。铸鼎龙归洞，惊旗虎负丘。高栖谋未遂，胜景至须留。岩谷连声应，漳湖合派流。飘然歌一曲，缥缈在瀛洲。
微月生西海，幽阳始代升。圆光正东满，阴魄已朝凝。太极生天地，三元更废兴。至精谅斯在，三五谁能徵。
钟梵经行罢，香林坐入禅。岩庭交杂树，石濑泻鸣泉。水月心方寂，云霞思独玄。宁知人世里，疲病得攀缘。
平生白云意，疲薾愧为雄。君王谬殊宠，旌节此从戎。挼绳当系虏，单马岂邀功。孤剑将何托，长谣塞上风。
古壁仙人画，丹青尚有文。独舞纷如雪，孤飞暧似云。自矜彩色重，宁忆故池群。江海联翩翼，长鸣谁复闻。
边地无芳树，莺声忽听新。间关如有意，愁绝若怀人。明妃失汉宠，蔡女没胡尘。坐闻应落泪，况忆故园春。
灼灼青春仲，悠悠白日升。声容何足恃，荣吝坐相矜。愿与金庭会，将待玉书徵。还丹应有术，烟驾共君乘。
禺山金碧路，此地饶英灵。送君一为别，悽断故乡情。片云生极浦，斜日隐离亭。坐看征骑没，惟见远山青。
别馆分周国，归骖入汉京。地连函谷塞，川接广阳城。望迥楼台出，途遥烟雾生。莫言长落羽，贫贱一交情。
转蓬方不定，落羽自惊弦。山水一为别，欢娱复几年。离亭暗风雨，征路入云烟。还因北山径，归守东陂田。
楚江复为客，征棹方悠悠。故人悯追送，置酒此南洲。平生亦何恨，夙昔在林丘。违此乡山别，长谣去国愁。
负书犹在汉，怀策未闻秦。复此穷秋日，芳樽别故人。黄金装屡尽，白首契逾新。空羡双凫舄，俱飞向玉轮。
阳山淫雾雨，之子慎攀登。羌笮多珍宝，人言有爱憎。欲酬明主惠，当尽使臣能。勿以王阳道，迢递畏崚嶒。
黄鹤烟云去，青江琴酒同。离帆方楚越，沟水复西东。芙蓉生夏浦，杨柳送春风。明日相思处，应对菊花丛。
蓟楼望燕国，负剑喜兹登。清规子方奏，单戟我无能。仲冬边风急，云汉复霜棱。慷慨竟何道，西南恨失朋。
山水开精舍，琴歌列梵筵。人疑白楼赏，地似竹林禅。对户池光乱，交轩岩翠连。色空今已寂，乘月弄澄泉。
白玉仙台古，丹丘别望遥。山川乱云日，楼榭入烟霄。鹤舞千年树，虹飞百尺桥。还疑赤松子，天路坐相邀。
金门有遗世，鼎实恣和邦。默语谁能识，琴樽寄北窗。子牟恋魏阙，渔父爱沧江。良时信同此，岁晚迹难双。
人生固有命，天道信无言。青蝇一相点，白璧遂成冤。请室闲逾邃，幽庭春未暄。寄谢韩安国，何惊狱吏尊。
昔时幽径里，荣耀杂春丛。今来玉墀上，销歇畏秋风。细叶犹含绿，鲜花未吐红。忘忧谁见赏，空此北堂中。
寻春游上路，追宴入山家。主第簪缨满，皇州景望华。玉池初吐溜，珠树始开花。欢娱方未极，林阁散馀霞。
三五月华新，遨游逐上春。相邀洛城曲，追宴小平津。楼上看珠妓，车中见玉人。芳宵殊未极，随意守灯轮。
逢时独为贵，历代非无才。隗君亦何幸，遂起黄金台。
故乡今日友，欢会坐应同。宁知巴峡路，辛苦石尤风。
望苑长为客，商山遂不归。谁怜北陵井，未息汉阴机。
汉家失中策，胡马屡南驱。闻诏安边使，曾是故人谟。废书怅怀古，负剑许良图。出关岁方晏，乘障日多虞。虏入白登道，烽交紫塞途。连兵屯北地，清野备东胡。边城方晏闭，斥堠始昭苏。复闻韩长孺，辛苦事匈奴。雨雪颜容改，纵横才位孤。空怀老臣策，未获赵军租。但蒙魏侯重，不受谤书诬。当取金人祭，还歌凯入都。
圣人信恭己，天命允昭回。苍极神功被，青云秘箓开。垂衣受金册，张乐宴瑶台。云凤休徵满，鱼龙杂戏来。崇恩踰五日，惠泽畅三才。玉帛群臣醉，徽章缛礼该。方睹升中禅，言观拜洛回。微臣固多幸，敢上万年杯。
游人献书去，薄暮返灵台。传道寻仙友，青囊卖卜来。闻莺忽相访，题凤久裴回。石髓空盈握，金经秘不开。还疑缝掖子，复似洛阳才。
的的明月水，啾啾寒夜猿。客思浩方乱，洲浦寂无喧。忆作千金子，宁知九逝魂。虚闻事朱阙，结绶骛华轩。委别高堂爱，窥觎明主恩。今成转蓬去，叹息复何言。
沿流辞北渚，结缆宿南洲。合岸昏初夕，回塘暗不流。卧闻塞鸿断，坐听峡猿愁。沙浦明如月，汀葭晦若秋。不及能鸣雁，徒思海上鸥。天河殊未晓，沧海信悠悠。
少学纵横术，游楚复游燕。栖遑长委命，富贵未知天。闻道沈冥客，青囊有秘篇。九宫探万象，三算极重玄。愿奉唐生诀，将知跃马年。非同墨翟问，空滞杀龙川。
昨夜沧江别，言乖天汉游。宁期此相遇，尚接武陵洲。结绶还逢育，衔杯且对刘。波潭一瀰瀰，临望几悠悠。山水丹青杂，烟云紫翠浮。终愧神仙友，来接野人舟。
輶轩凤皇使，林薮鹖鸡冠。江湖一相许，云雾坐交欢。兴尽崔亭伯，言忘释道安。林光稍欲暮，岁物已将阑。古树苍烟断，虚亭白露寒。瑶琴山水曲，今日为君弹。
世上无名子，人间岁月赊。纵横策已弃，寂寞道为家。卧病谁能问，閒居空物华。犹忆灵台友，栖真隐太霞。还丹奔日御，却老饵云芽。宁知白社客，不厌青门瓜。
摘兰藉芳月，祓宴坐回汀。泛滟清流满，葳蕤白芷生。金弦挥赵瑟，玉指弄秦筝。岩榭风光媚，郊园春树平。烟花飞御道，罗绮照昆明。日落红尘合，车马乱纵横。
江潭共为客，洲浦独迷津。思积芳庭树，心断白眉人。同衾成楚越，别岛类胡秦。林岸随天转，云峰逐望新。遥遥终不见，默默坐含嚬。念别疑三月，经游未一旬。孤舟多逸兴，谁共尔为邻。
空濛岩雨霁，烂熳晓云归。啸旅乘明发，奔桡骛断矶。苍茫林岫转，络绎涨涛飞。远岸孤烟出，遥峰曙日微。前瞻未能眴，坐望已相依。曲直多今古，经过失是非。还期方浩浩，征思日騑騑。寄谢千金子，江海事多违。
肃徒歌伐木，骛楫漾轻舟。靡迤随回水，潺湲溯浅流。烟沙分两岸，露岛夹双洲。古树连云密，交峰入浪浮。岩潭相映媚，溪谷屡环周。路迥光逾逼，山深兴转幽。麇鼯寒思晚，猿鸟暮声秋。誓息兰台策，将从桂树游。因书谢亲爱，千岁觅蓬丘。
东岩初解缆，南浦遂离群。出没同洲岛，沿洄异渚濆。风烟犹可望，歌笑浩难闻。路转青山合，峰回白日曛。奔涛上漫漫，积水下沄沄。倏忽犹疑及，差池复两分。离离间远树，蔼蔼没遥氛。地上巴陵道，星连牛斗文。孤狖啼寒月，哀鸿叫断云。仙舟不可见，摇思坐氛氲。
生涯良浩浩，天命固谆谆。闻道神仙尉，怀德遂为邻。畴昔逢尧日，衣冠仕汉辰。交游纷若凤，词翰宛如麟。太息劳黄绶，长思谒紫宸。金兰徒有契，玉树已埋尘。把臂虽无托，平生固亦亲。援琴一流涕，旧馆几沾巾。杳杳泉中夜，悠悠世上春。幽明长隔此，歌哭为何人。
寂寥守寒巷，幽独卧空林。松竹生虚白，阶庭横古今。郁蒸炎夏晚，栋宇閟清阴。轩窗交紫霭，檐户对苍岑。凤蕴仙人箓，鸾歌素女琴。忘机委人代，闭牖察天心。蛱蝶怜红药，蜻蜓爱碧浔。坐观万象化，方见百年侵。扰扰将何息，青青长苦吟。愿随白云驾，龙鹤相招寻。
孟秋首归路，仲月旅边亭。闻道兰山战，相邀在井陉。屡斗关月满，三捷虏云平。汉军追北地，胡骑走南庭。君为幕中士，畴昔好言兵。白虎锋应出，青龙阵几成。披图见丞相，按节入咸京。宁知玉门道，翻作陇西行。北海朱旄落，东归白露生。纵横未得意，寂寞寡相迎。负剑空叹息，苍茫登古城。
公子申敬爱，携朋玩物华。人是平阳客，地即石崇家。水文生旧浦，风色满新花。日暮连归骑，长川照晚霞。
高门引冠盖，下客抱支离。绮席珍羞满，文场翰藻摛。蓂华彫上月，柳色蔼春池。日斜归戚里，连骑勒金羁。
今夜可怜春，河桥多丽人。宝马金为络，香车玉作轮。连手窥潘掾，分头看洛神。重城自不掩，出向小平津。
一片苍梧意，氤氲生栋梁。下帘山足暗，开户日添光。偏使衣裘润，能令枕簟凉。无心伴行雨，何必梦荆王。
上巳迂龙驾，中流泛羽觞。酒因朝太子，诗为乐贤王。锦缆方舟渡，琼筵大乐张。风摇垂柳色，花发异林香。野老歌无事，朝臣饮岁芳。皇情被群物，中外洽恩光。
千年泰山顶，云起汉王封。不作奇峰状，宁分触石容。为霖虽易得，表圣自难逢。冉冉排空上，依依叠影重。素光非曳练，灵贶是从龙。岂学无心出，东西任所从。
南国商飙动，东皋野鹤鸣。溪松寒暂宿，露草滴还惊。欲有高飞意，空闻召侣情。风间传藻质，月下引清声。未假抟扶势，焉知羽翼轻。吾君开太液，愿得应皇明。
神女泛瑶瑟，古祠严野亭。楚云来泱漭，湘水助清泠。妙指微幽契，繁声入杳冥。一弹新月白，数曲暮山青。调苦荆人怨，时遥帝子灵。遗音如可赏，试奏为君听。
分命诸侯重，葳蕤绣服香。八蛮治险阻，千骑蹋繁霜。山断旌旗出，天晴剑佩光。还将小戴礼，远出化南方。
离堂悲楚调，君奏豫章行。愁处雪花白，梦中江水清。扣船歌月色，避浪宿猿声。还作经年别，相思湖草生。
舜欲省蛮陬，南巡非逸游。九山沈白日，二女泣沧洲。目极楚云断，恨连湘水流。至今闻鼓瑟，咽绝不胜愁。
驿使向天西，巡羌复入氐。玉关晴有雪，砂碛雨无泥。落泪军中笛，惊眠塞上鸡。逢春乡思苦，万里草萋萋。
水隔群物远，夜深风起频。霜中千树橘，月下五湖人。听鹤忽忘寝，见山如得邻。明年还到此，共看洞庭春。
江上翁开门，开门向衰草。只知愁子孙，不觉生涯老。
江上草茎枯，茎枯叶复焦。那堪芳意尽，夜夜没寒潮。
春色华阳国，秦人此别离。驿楼横水影，乡路入花枝。日暖莺飞好，山晴马去迟。剑门当石隘，栈阁入云危。独鹤心千里，贫交酒一卮。桂条攀偃蹇，兰叶藉参差。旅梦惊蝴蝶，残芳怨子规。碧霄今夜月，惆怅上峨嵋。
宛宛如丝柳，含黄一望新。未成沟上暗，且向日边春。袅娜方遮水，低迷欲醉人。托空芳郁郁，逐溜影鳞鳞。弄水滋宵露，垂枝染夕尘。夹堤连太液，还似映天津。
镜里秋宵望，湖平月彩深。圆光珠入浦，浮照鹊惊林。澹动光还碎，婵娟影不沈。远时生岸曲，空处落波心。迥彻轮初满，孤明魄未侵。桂枝如可折，何惜夜登临。
江南寒食早，二月杜鹃鸣。日暖山初绿，春寒雨欲晴。浴蚕当社日，改火待清明。更喜瓜田好，令人忆邵平。
塔庙出招提，登临碧海西。不知人意远，渐觉鸟飞低。稍与云霞近，如将日月齐。迁乔未得意，徒欲蹑云梯。
野人膺辟命，溪上掩柴扉。黄卷犹将去，青山岂更归。马留苔藓迹，人脱薜萝衣。他日相思处，天边望少微。
日影化为虹，弯弯出浦东。一条微雨后，五色片云中。轮势随天度，桥形跨海通。还将饮水处，持送使车雄。
晚望秋高夜，微明欲曙河。桥成鹊已去，机罢女应过。月上殊开练，云行类动波。寻源不可到，耿耿复如何。
曲江晴望好，近接梵王家。十亩开金地，千林发杏花。映云犹误雪，煦日欲成霞。紫陌传香远，红泉落影斜。园中春尚早，亭上路非赊。芳景堪游处，其如惜物华。
百谷朝宗处，朝昏汹涌时。未尝闻失信，不省与谁期。落势分江岛，来声震海涯。鱼龙争会合，鸥鹭竞相随。卷钓人眠待，贪程客怪迟。幸通蓬阏路，孤棹去何疑。
照水冰如鉴，扫雪玉为尘。何须问今古，便是上皇人。
度关悲失志，万绪乱心机。下坂马无力，扫门尘满衣。计谋多不就，心口自相违。已作羞归计，还胜羞不归。
月斜寒露白，此夕去留心。酒至添愁饮，诗成和泪吟。离歌悽凤管，别鹤怨瑶琴。明夜相思处，秋风吹半衾。
谋身非不早，其奈命来迟。旧友皆霄汉，此身犹路岐。北风微雪后，晚景有云时。惆怅清江上，区区趁试期。
未明龙骨骏，幸得到神州。自有千金价，宁忘伯乐酬。虽知殊款段，莫敢比骅骝。若遇追风便，当轩一举头。
不归江畔久，旧业已凋残。露草虫丝湿，湖泥鸟迹乾。买山开客舍，选竹作渔竿。何必劳州县，驱驰效一官。
喜见阳和至，遥知橐籥功。迟迟散南陌，袅袅逐东风。暗入芳园里，潜吹草木中。兰荪才有绿，桃杏未成红。已觉寒光尽，还看淑气通。由来荣与悴，今日发应同。
春风泛摇草，旭日遍神州。已向花间积，还来叶上浮。晓光缘圃丽，芳气满街流。澹荡依朱萼，飖飏带玉沟。向空看转媚，临水见弥幽。况被崇兰色，王孙正可游。
香发王孙草，春生君子风。光摇低偃处，影散艳阳中。稍稍移蘋末，微微转蕙丛。浮烟倾绿野，远色澹晴空。泛彩池塘媚，含芳景气融。清晖谁不挹，几许赏心同。
晴晓初春日，高心望素云。彩光浮玉辇，紫气隐元君。缥缈中天去，逍遥上界分。鸾骖攀不及，仙吹远难闻。礼候于斯睹，明循在解纷。人归悬想处，霞色自氛氲。
井邑白云间，严城远带山。沙墟阴欲暮，郊色淡方闲。孤径回榕岸，层峦破枳关。寥寥分远望，暂得一开颜。
华台陈桂席，密榭宴清真。柏叶犹霜气，桃花似汉津。青尊照深夕，绿绮映芳春。欲忆相逢后，无言岭海人。
草色照双扉，轩车到客稀。苔衣香屐迹，花绶少尘飞。薄望怜池净，开畦爱雨肥。相过忘日昃，坐待白云归。
爱酒时称僻，高情自不凡。向人方白眼，违俗有青岩。云际开三径，烟中挂一帆。相期同岁晚，闲兴与松杉。
青春光凤苑，细草遍龙池。曲渚交蘋叶，回塘惹柳枝。因风初苒苒，覆岸欲离离。色带金堤静，阴连玉树移。日光浮靃靡，波影动参差。岂比生幽远，芳馨众不知。
明媚如怀玉，奇姿自托幽。白虹深不见，绿水折空流。方珏清沙遍，纵横气色浮。类圭才有角，写月让成钩。久处沈潜贵，希当特达收。滔滔在何许，揭厉愿从游。
迟景临遥水，晴空似不高。清明开晓镜，昭晰辨秋毫。郁郁长堤土，离离浅渚毛。烟销占一候，风静拥千艘。独媚青春柳，宜看白鹭涛。何年谢公赏，遗韵在江皋。
暂入新丰市，犹闻旧酒香。抱琴沽一醉，尽日卧垂杨。
菡萏迎秋吐，夭摇映水滨。剑芒开宝匣，峰影写蒲津。下覆参差荇，高辞苒弱蘋。自当巢翠甲，非止戏赪鳞。莫以时先后，而言色故新。芳香正堪玩，谁报涉江人。
凌寒开涸冱，寝庙致精诚。色静澄三酒，光寒肃两楹。形盐非近进，玉豆为潜英。礼自春分展，坚从北陆成。藉茅心共结，出鉴水渐明。幸得来观荐，灵台一小生。
阿衡随逝水，池馆主他人。天意能酬德，云孙喜庇身。生前由直道，殁后振芳尘。雨露新恩日，芝兰旧里春。勋庸留十代，光彩映诸邻。共贺升平日，从兹得谏臣。
出石温然玉，瑕瑜素在中。妍媸因异彩，音韵信殊风。让美心方并，求疵意本同。光华开缜密，清润仰磨砻。秀质非攘善，贞姿肯废忠。今来傥成器，分别在良工。
江树欲含曛，清歌一送君。征骖辞荔浦，别袂暗松云。路狭横柯度，山深坠叶闻。明朝宿何处，未忍醉中分。
长吟重悒然，为忆山中年。清瑟泛遥夜，乱花随暮烟。珠林馀露气，乳窦滴香泉。迹远尘埃外，花开绮藻前。岩罗云貌逸，竹抱水容妍。蕙磴飞英绕，萍潭片影悬。林藏诸曲胜，台擅一峰偏。会可标真寄，焚香对石筵。
骐骥忻知己，嘶鸣忽异常。积悲摅怨抑，一举彻穹苍。迹类三年鸟，心驰五达庄。何言从蹇踬，今日逐腾骧。牛皂休维絷，天衢恣陆梁。向非逢伯乐，谁足见其长。
边头能走马，猿臂李将军。射虎群胡伏，开弓绝塞闻。海山谙向背，攻守别风云。只为坑降罪，轻车未转勋。
望湖关下战，杂虏丧全师。鸟啄豺狼将，沙埋日月旗。牛羊奔赤狄，部落散燕耆。都护凌晨出，铭功瘗死尸。
十万羽林儿，临洮破郅支。杀添胡地骨，降足汉营旗。塞阔牛羊散，兵休帐幕移。空流陇头水，呜咽向人悲。
海岳南归远，天门北望深。暂为青琐客，难换白云心。富贵老闲事，猿猱思旧林。清平无乐志，尊酒有瑶琴。
适越一轻艘，凌兢截鹭涛。曙光金海近，晴雪玉峰高。静寇思投笔，伤时欲钓鳌。壮心殊未展，登涉漫劳劳。
古木闽州道，驱羸落照间。投村碍野水，问店隔荒山。身事几时了，蓬飘何日闲。看花滞南国，乡月十湾环。
一鹗韦公子，新恩颁郡符。岛夷通荔浦，龙节过苍梧。地理金城近，天涯玉树孤。圣朝朱绂贵，从此展雄图。
高台赠君别，满握轩辕风。落日一挥手，金鹅云雨空。鳌洲石梁外，剑浦罗浮东。兹兴不可接，翛翛烟际鸿。
汉家征百越，落地丧貔貅。大野朱旗没，长江赤血流。鬼神寻覆族，宫庙变荒丘。唯有朝台月，千年照戍楼。
谢公遗咏处，池水夹通津。古往人何在，年来草自春。色宜波际绿，香异雨中新。今日青青意，空悲行路人。
浮名深般若，方寺设莲华。钟呗成僧国，湖山称法家。一尘多宝塔，千佛大牛车。能诱泥犁客，超然识聚沙。
紫府静沈沈，松轩思别吟。水流宁有意，云泛本无心。锦洞桃花远，青山竹叶深。不因时卖药，何路更相寻。
五峰习圣罢，乾竺化身归。帝子传真印，门人哭宝衣。一囊穷海没，三藏故园稀。无复天花落，悲风满铁围。
楚岸青枫树，长随送远心。九江春水阔，三峡暮云深。气调桓伊笛，才华蔡琰琴。迢迢嫁湘汉，谁不重黄金。
芳草温阳客，归心浙水西。临风青桂楫，几日白蘋溪。
檐卜花间客，轩辕席上珍。笔江秋菡萏，僧国瑞麒麟。内殿初招隐，曹溪得后尘。龙蛇惊粉署，花雨对金轮。白马方依汉，朱星又入秦。剧谈凌凿齿，清论倒波旬。拂石先天古，降龙旧国春。珠还合浦老，龙去玉州贫。鸳鹭输黄绢，场坛绕白蘋。鼎湖闲入梦，金阁静通神。海气成方丈，山泉落净巾。猕猴深爱月，鸥鸟不猜人。拂岳萧萧竹，垂空澹澹津。汉珠难觅对，荆璞本来真。伊傅多联壁，刘雷竞买邻。江边有国宝，时为斸星辰。
白水流今古，青山送死生。驱驰三楚掾，倏忽一空名。金玉埋皋壤，芝兰哭弟兄。龙头孤后进，鹏翅失前程。愁变风云色，悲连鼓角声。落星辞圣代，寒梦闭佳城。伊昔来江邑，从容副国英。德踰栖棘美，公亚饮冰清。大厦亡孤直，群儒忆老成。白驹悲里巷，梁木恸簪缨。陇遂添新草，珠还满旧籯。苍苍难可问，原上晚烟横。
百六承尧绪，艰难土运昌。太虚横彗孛，中野斗豺狼。帝曰更吾嗣，时哉忆圣唐。英星垂将校，神岳诞忠良。鍊石医元气，屠鳌正昊苍。扫原铺一德，驱祲立三光。大道重苏息，真风再发扬。芟夷踰旧迹，神圣掩前王。郊酒酣寥廓，鸿恩受渺茫。地图龟负出，天诰凤衔将。杂贡来山峙，群夷入雁行。紫泥搜海岱，鸿笔富岩廊。鹰象敷宸极，寰瀛作瑞坊。泥丸封八表，金镜照中央。构殿基麟趾，开藩表凤翔。銮舆亲稼穑，朱幌务蚕桑。戎羯输天马，灵仙侍玉房。宫仪水蒐甲，门卫绿沈枪。陶铸超三古，车书混万方。时巡望虞舜，蒐狩法殷汤。化合讴谣满，年丰鬼蜮藏。政源归牧马，宫法付神羊。宝鼎无灵应，金瓯肯破伤。封山昭茂绩，祠执荅嘉祥。在昔宫闱僭，仍罹羿浞殃。牝鸡何憝䜕，猘犬漫劻勷。苗祷三灵怒，桓偷九族亡。鲸鲵寻挂网，魑魅旋投荒。松柏霜逾翠，芝兰露更香。圣谟流祚远，仙系发源长。岛屿征徭薄，漪澜汎稻凉。凫鱼餍餐啖，荷薜足衣裳。寤寐华胥国，嬉游太素乡。鹰鹯飞接翼，忠孝住连墙。有叟能调鼎，无媒隐钓璜。乾坤资识量，江海入文章。野鹤思蓬阙，山麋忆庙堂。泥沙空淬砺，星斗屡低昂。历草何因见，衢尊岂暂忘。终随嘉橘赋，霄汉谒羲皇。
玳瑁应难比，斑犀定不加。天嫌未端正，满面与妆花。
东去无边海，西来万顷田。松山沙径合，朱紫出其间。
汗漫乘春至，林峦雾雨生。洞莓黏屐重，岩雪溅衣轻。窟宅分三岛，烟霞接五城。却怜饶药物，欲辨不知名。
桃源有僧舍，跬步异人天。花乱似无主，鹤鸣疑有仙。轩廊明野色，松桧湿春烟。定拟辞尘境，依师过晚年。
半夜东风力，霞光一片新。细看初著雨，繁艳欲烧人。得意开当日，无言空过春。东堂失意客，归去倍伤神。
对坐庭梧下，风凉月色新。远砧来迥夜，孤馆未眠人。何计成他事，唯忧老此身。不知霄汉路，谁与脱凡鳞。
巨浸隔乡关，离城日已残。日将程共远，风与浪争难。岸尽霞光落，天光海色寒。扶桑归到后，万里梦长安。
挂席天涯去，想君万里心。人间无别业，海外访知音。浪歇龙涎聚，沙虚象迹深。往来应隔阔，须自惜光阴。
片石露寒色，先生遗素风。醉眠芳草合，吟起白云空。道出乾坤外，声齐日月中。我知彭泽后，千载与谁同。
九陌云初霁，皇衢柳已新。不同天苑景，先得日边春。色浅微含露，丝轻未惹尘。一枝方欲折，归去及兹晨。
昔日颜回宅，今为裹饭家。不闻吟秀句，只见南油麻。豉汁锅中沸，粕糕案上葩。朝朝唯早起，檐从自排衙。
景阳六朝地，运极自依依。一会皆同是，到头谁论非。酒浓沈远虑，花好失前机。见此尤宜戒，正当家国肥。
毛羽锦生光，江南是你乡。四山声欲合，迁客路犹长。相应隈丛竹，低飞近夕阳。就中汨罗岸，非细断人肠。
上善湛然秋，恩波洽帝猷。谩言生险浪，岂爽见安流。汎去星槎远，澄来月练浮。滔滔对离酌，入洛称仙舟。
墨客钟张侣，材高吴越珍。千门来谒帝，驷马去荣亲。吏邑沿清洛，乡山指白蘋。归期应不远，当及未央春。
奉义朝中国，殊恩及远臣。乡心遥渡海，客路再经春。落日谁同望，孤舟独可亲。拂波衔木鸟，偶宿泣珠人。礼乐夷风变，衣冠汉制新。青云已干吕，知汝重来宾。
忽来枝上啭，还似谷中声。乍使香闺静，偏伤远客情。间关难辨处，断续若频惊。玉勒留将久，青楼梦不成。千门候晓发，万井报春生。徒有知音赏，惭非皋鹤鸣。
真汞非水银，还向此中得。若要真水银，须求坎里力。
秋至云容敛，天中日景清。悬空寒色净，委照曙光盈。泫泫看弥上，辉辉望最明。烟霞轮乍透，葵藿影初生。鉴下应无极，升高自有程。何当回盛彩，一为表精诚。
岩壑六七崦，茅茨三两家。整巢归燕子，刺水长蒲芽。贯碧流春涨，埋红落野花。困随木上坐，脚力未须嗟。
右相历兵署，四松皆手栽。斸时惊鹤去，移处带云来。根倍双桐植，花分八桂开。生成造化力，长作栋梁材。岂羡兰依省，犹嫌柏占台。出楼终百尺，入梦已三台。幽韵和宫漏，馀香度酒杯。拂冠枝上雪，染履影中苔。高位相承地，新诗寡和才。何由比萝蔓，攀附在条枚。
九秋光顺豫，重节霁良辰。登高识汉苑，问道侍轩臣。菊花浮秬鬯，萸房插缙绅。圣化边陲谧，长洲鸿雁宾。
至贵不忘初，辞荣返旧居。霓裳因宠锡，鹤驾欲淩虚。丹禁倾三事，青门祖二疏。函关遇真隐，应演道家书。
南宫闻古乐，拂曙听初惊。烟霭遥迷处，丝桐暗辨名。节随新律改，声带绪风轻。合雅将移俗，同和自感情。远音兼晓漏，馀响过春城。九奏明初日，寥寥天地清。
阴阴清禁里，苍翠满春松。雨露恩偏近，阳和色更浓。高枝分晓日，虚吹杂宵钟。香助炉烟远，形疑盖影重。愿符千载寿，不羡五株封。傥得回天眷，全胜老碧峰。
阴阴御园里，瑶草日光长。靃靡含烟雾，依稀带夕阳。雨馀荑更密，风暖蕙初香。拥仗缘驰道，乘舆入建章。湿烟摇不散，细影乱无行。恒恐韶光晚，何人辨早芳。
春仲令初吉，欢娱乐大中。皇恩贞百度，宝尺赐群公。欲使方隅法，还令规矩同。捧观珍质丽，拜受圣恩崇。如荷丘山重，思酬方寸功。从兹度天地，与国庆无穷。
衰柳迷隋苑，衡门啼暮鸦。茅厨烟不动，书牖日空斜。悔下东山石，贫于南阮家。沈忧损神虑，萱草自开花。
慇勤赵公子，良夜竟相留。朗月生东海，仙娥在北楼。酒阑珠露滴，歌迥石城秋。本为愁人设，愁人到晓愁。
云安公主贵，出嫁五侯家。天母亲调粉，日兄怜赐花。催铺百子帐，待障七香车。借问妆成未，东方欲晓霞。
落日早蝉急，客心闻更愁。一声来枕上，梦里故园秋。
连骑出都门，秋蝉噪高柳。落日辞故人，自醉不关酒。
灵山蓄云彩，纷郁出清晨。望树繁花白，看峰小雪新。映松张盖影，依涧布鱼鳞。高似从龙处，低如触石频。浓光藏半岫，浅色类飘尘。玉叶开天际，遥怜占早春。
窗灯林霭里，闻磬水声中。更与龙华会，炉烟满夕风。
洛城聊顾步，长想遂留连。水斗宫初毁，风变鼎将迁。皋陶德不建，汾隅祀忽焉。宗祊旷无象，声朔缅谁传。枌榆何冷落，禾黍郁芊绵。悲歌尽商颂，太息悯周篇。来苏伫圣德，濡足乃乘乾。正始淳风被，人劳用息肩。舞象文思泽，偃伯武功宣。则百昌厥后，于万永斯年。兹辰素商节，灰管变星躔。平原悴秋草，乔木敛寒烟。翻黄坠疏叶，凝翠积高天。参差海曲雁，寂寞柳门蝉。兴悼今如此，悲愁复在旃。彷徨不忍去，杖策屡回邅。
聊排灵琐闼，徐步入清都。青溪冥寂士，思玄徇道枢。十芒生药笥，七燄发丹炉。缥帙桐君录，朱书王母符。宫槐散绿穗，日槿落青柎。矫翰雷门鹤，飞来叶县凫。凌风自可御，安事迫中区。方追羽化侣，从此得玄珠。
圣主崇文教，层霄降德音。尊贤泽既厚，式宴宠逾深。复有夔龙相，良哉简帝心。得人惟迈昔，多士谅推今。书殿荣光满，儒门喜气临。顾惟诚滥吹，徒此接衣簪。
雪霜知劲质，今古占嘉名。断砌盘根远，疏林偃盖清。鹤栖何代色，僧老四时声。郁郁心弥久，烟高万井生。
山斋酝方熟，野童编近成。持来欢伯内，坐使贤人清。不待盎中满，旋供花下倾。汪汪日可挹，未羡黄金籯。
百尺江上起，东风吹酒香。行人落帆上，远树涵残阳。凝睇复凝睇，一觞还一觞。须知凭栏客，不醉难为肠。
铜雀羽仪丽，金龙光彩奇。潜倾邺宫酒，忽作商庭漦。若怒鳞甲赤，如酣头角垂。君臣坐相灭，安用骄奢为。
景山实名士，所玩垂清尘。尝作酒家语，自言中圣人。奇器质含古，挫糟未应醇。唯怀魏公子，即此飞觞频。
叔夜傲天壤，不将琴酒疏。制为酒中物，恐是琴之馀。一弄广陵散，又裁绝交书。颓然掷林下，身世俱何如。
天赋识灵草，自然钟野姿。闲来北山下，似与东风期。雨后探芳去，云间幽路危。唯应报春鸟，得共斯人知。
肖翘虽振羽，戚促尽疑冰。风助流还急，烟遮点渐凝。不须轻列宿，才可拟孤灯。莫倚隋家事，曾烦下诏徵。
祗凭风作使，全仰柳为都。一腹清何甚，双翎薄更无。伴貂金换酒，并雀画成图。恐是千年恨，偏令落日呼。
自惜秋捐扇，今来意未衰。慇勤付柔握，淅沥待清吹。午气朱崖近，宵声白羽随。总如南国候，无复婕妤悲。
抱杖柴门立，江村日易斜。雁寒犹忆侣，人病更离家。短鬓看成雪，双眸旧有花。何须万里外，即此是天涯。
石窗何处见，万仞倚晴虚。积霭迷青璅，残霞动绮疏。山应列圆峤，宫便接方诸。祗有三奔客，时来教隐书。
相访一程云，云深路仅分。啸台随日辨，樵斧带风闻。晓著衣全湿，寒冲酒不醺。几回归思静，髣髴见苏君。
云北是阳川，人家洞壑连。坛当星斗下，楼拶翠微边。一半遥峰雨，三条古井烟。金庭如有路，应到左神天。
鹿亭岩下置，时领白麛过。草细眠应久，泉香饮自多。认声来月坞，寻迹到烟萝。早晚吞金液，骑将上绛河。
樊榭何年筑，人应白日飞。至今山客说，时驾玉麟归。乳蒂缘松嫩，芝台出石微。凭栏虚目断，不见羽华衣。
石浅洞门深，潺潺万古音。似吹双羽管，如奏落霞琴。倒穴漂龙沫，穿松溅鹤襟。何人乘月弄，应作上清吟。
山实号青棂，环冈次第生。外形坚绿壳，中味敌璚英。堕石樵儿拾，敲林宿鸟惊。亦应仙吏守，时取荐层城。
何事鞠侯名，先封在四明。但为连臂饮，不作断肠声。野蔓垂缨细，寒泉佩玉清。满林游宦子，谁为作君卿。
样自桐川得，词因隐地成。好渔翁亦喜，新白鸟还惊。沙际拥江沫，渡头横雨声。尚应嫌越相，遗祸不遗名。
万古阴崖雪，灵根不为枯。瘦于霜鹤胫，奇似黑龙须。拄访谭玄客，持看泼墨图。湖云如有路，兼可到仙都。
谁截小秋滩，闲窥四绪宽。绕为千嶂远，深置一潭寒。坐久云应出，诗成墨未乾。不知新博物，何处拟重刊。
养和名字好，偏寄道情深。所以亲逋客，兼能助五禽。倚肩沧海望，钩膝白云吟。不是逍遥侣，谁知世外心。
鱼骼匠成尊，犹残海浪痕。外堪欺玳瑁，中可酌昆崙。水绕苔矶曲，山当草阁门。此中醒复醉，何必问乾坤。
祗贪诗调苦，不计病容生。我亦休文瘦，君能叔宝清。药须勤一服，春莫累多情。欲入毗耶问，无人敌净名。
从来多远思，尤向静中生。所以令心苦，还应是骨清。酒香偏入梦，花落又关情。积此风流事，争无后世名。
为爱晚窗明，门前亦懒行。图书看得熟，邻里见还生。鸟啄琴材响，僧传药味精。缘君多古思，携手上空城。
何事乐渔樵，巾车或倚桡。和诗盈古箧，赊酒半寒瓢。失雨园蔬赤，无风蚛叶彫。清言一相遗，吾道未全消。
每伴来方丈，还如到四禅。菊承荒砌露，茶待远山泉。画古全无迹，林寒却有烟。相看吟未竟，金磬已泠然。
近来唯乐静，移傍故城居。闲打修琴料，时封谢药书。夜停江上鸟，晴晒箧中鱼。出亦图何事，无劳置栈车。
倩人医病树，看仆补衡茅。散发还同阮，无心敢慕巢。简便书露竹，尊待破霜匏。日好林间坐，烟萝近欲交。
倭僧留海纸，山匠制云床。懒外应无敌，贫中直是王。池平鸥思喜，花尽蝶情忙。欲问新秋计，菱丝一亩强。
福地能容堑，玄关讵有扉。静思琼版字，闲洗铁筇衣。鸟破凉烟下，人冲暮雨归。故园秋草梦，犹记绿微微。
水影沈鱼器，邻声动纬车。燕轻捎坠叶，蜂懒卧燋花。说史评诸例，论兵到百家。明时如不用，归去种桑麻。
禹穴奇编缺，雷平异境残。静吟封箓检，归兴削帆竿。白石堪为饭，青萝好作冠。几时当斗柄，同上步罡坛。
强起披衣坐，徐行处暑天。上阶来斗雀，移树去惊蝉。莫问盐车骏，谁看酱瓿玄。黄金如可化，相近买云泉。
野入青芜巷，陂侵白竹门。风高开栗刺，沙浅露芹根。迸鼠缘藤桁，饥乌立石盆。东吴虽不改，谁是武王孙。
疏慵真有素，时势尽无能。风月虽为敌，林泉幸未憎。酒材经夏阙，诗债待秋徵。祗有君同癖，闲来对曲肱。
高秋能叩触，天籁忽成文。苦调虽潜倚，灵音自绝群。茅峰曾醮斗，笠泽久眠云。许伴山中躅，三年任一醺。
独倚秋光岸，风漪学簟文。玄堪教凤集，书好换鹅群。叶堕平台月，香消古径云。强歌非白纻，聊以送馀醺。
春尽未离关，之官亦似闲。不嫌请薄俸，为喜带名山。默祷三真后，高吟十字还。祗应江上鸟，时下讼庭间。
呼僮晓拂鞍，归上大茅端。薄俸虽休入，明霞自足餐。暗霜松粒赤，疏雨草堂寒。又凿中峰石，重修醮月坛。
去年花落时，题作送春诗。自为重相见，应无今日悲。道孤逢识寡，身病买名迟。一夜东风起，开帘不敢窥。
秋来一度满，重见色难齐。独坐犹过午，同吟不到西。疏芒唯斗在，残白合河迷。更忆前年望，孤舟泊大溪。
人日兼春日，长怀复短怀。遥知双綵胜，并在一金钗。
灵气独不死，尚能成绮文。如何孤窆里，犹自读三坟。
南北路何长，中间万弋张。不知烟雾里，几只到衡阳。
鬓乱羞云卷，眉空羡月生。中原犹将将，何日重卿卿。
合欢能解恚，萱草信忘忧。尽向庭前种，萋萋特地愁。
玉锸朝扶鬓，金梯晚下台。春衫将别泪，一夜两难裁。
酒旗菰叶外，楼影浪花中。醉帆张数幅，唯待鲤鱼风。
巫峡七百里，巫山十二重。年年自云雨，环佩竟谁逢。
渐入新丰路，衰红映小桥。浑如七年病，初得一丸销。
妾住东湖下，郎居南浦边。闲临烟水望，认得采菱船。
自古黄金贵，犹沽骏与才。近来簪珥重，无可上高台。
平分从满箧，醉掷任成堆。恰莫持千万，明明买祸胎。
渡口和帆落，城边带角收。如何茂陵客，江上倚危楼。
桂冷微停素，峰乾不遍岚。何溪背林处，犹覆定僧庵。
古态日渐薄，新妆心更劳。城中皆一尺，非妾髻鬟高。
大堤春日暮，骢马解镂衢。请君留上客，容妾荐彫胡。
北雁行行直，东流澹澹春。当时六朝客，还道帝乡人。
天问复招魂，无因彻帝阍。岂知千丽句，不敌一谗言。
后代称欢伯，前贤号圣人。且须谋日富，不要道家贫。
闻说融峰下，灵香似反魂。春来正堪采，试为斸云根。
淮上能无雨，回头总是情。蒲帆浑未织，争得一欢成。
双眉初出茧，两鬓正藏鸦。自有王昌在，何劳近宋家。
相对莫辞贫，蓬蒿任塞门。无情是金玉，不报主人恩。
桐露圭初落，兰风佩欲衰。不知能赋客，何似枉刀儿。
谁在嫖姚幕，能教霹雳车。至今思秃尾，无以代寒菹。
未得同齑杵，何时减药囊。莫言天帝醉，秦暴不灵长。
雨冷唯添暑，烟初不著春。数枝花颣小，愁杀扈芳人。
闻道阳都女，连娟耳细长。自非黄犊客，不得到云房。
但服镮刚子，兼吟曲素词。须知臣汉客，还见布龙儿。
神烛光华丽，灵祛羽翼生。已传餐玉粒，犹自买云英。
闲吟鲍照赋，更起屈平愁。莫引西风动，红衣不耐秋。
怨莺新语涩，双蝶斗飞高。作个名春恨，浮生百倍劳。
十万全师出，遥知正忆君。一心如瑞麦，长作两岐分。
破檗供朝爨，须怜是苦辛。晓天窥落宿，谁识独醒人。
旦日思双屦，明时愿早谐。丹青传四渎，难写是秋怀。
闻道更新帜，多应废旧旗。征衣无伴捣，独处自然悲。
静烟临碧树，残雪背晴楼。冷天侵极戍，寒月对行舟。
闻君游静境，雅具更摐摐。竹伞遮云径，藤鞋踏藓矼。杖斑花不一，尊大瘿成双。水鸟行沙屿，山僧礼石幢。已甘三秀味，谁念百牢腔。远棹投何处，残阳到几窗。仙谣珠树曲，村饷白醅缸。地里方吴会，人风似冉厖。探幽非遁世，寻胜肯迷邦。为读江南传，何贤过二庞。
病身兼稚子，田舍劣相容。迹共公卿绝，贫须稼穑供。月方行到闰，霜始近言浓。树少栖禽杂，村孤守犬重。汀洲藏晚弋，篱落露寒舂。野弁欹还整，家书拆又封。杉篁宜夕照，窗户倚疏钟。南北唯闻战，纵横未胜农。大春虽苦学，叔夜本多慵。直使貂裘弊，犹堪过一冬。
命既时相背，才非世所容。著书粮易绝，多病药难供。梦为怀山数，愁因戒酒浓。鸟媒呈不一，鱼寨下仍重。晚桁蓑兼褐，晴檐织带舂。著签分水味，标石认田封。此地家三户，何人禄万钟。草堂聊当贵，金穴任轻农。把钓竿初冷，题诗笔未慵。莫忧寒事晚，江上少严冬。
烟树绿微微，春流浸竹扉。短蓑携稚去，孤艇载鱼归。海俗芦编室，村娃练束衣。旧栽奴橘老，新刈女桑肥。锦鲤冲风掷，丝禽掠浪飞。短亭幽径入，陈庙数峰围。地废金牛暗，陵荒石兽稀。思君同一望，帆上怨馀晖。
终身持玉舄，丹诀未应传。况是曾同宿，相违便隔年。问颜知更少，听话想踰玄。古箓文垂露，新金汞绝烟。蜂供和饵蜜，人寄买溪钱。紫燕长巢硐，青龟忽上莲。箧藏徵隐诏，囊佩摄生篇。圃暖芝台秀，岩春乳管圆。池栖子孙鹤，堂宿弟兄仙。幸阅灵书次，心期赐一编。
晓看呈使范，知欲敕星轺。水国难驱传，山城便倚桡。秉筹先独立，持法称高标。旌旆临危堞，金丝发丽谯。别愁当翠巘，冤望隔风潮。木落孤帆迥，江寒叠鼓飘。客鸿吴岛尽，残雪剡汀消。坐想休秦狱，春应到柳条。
昔居清洛涯，长恨苦寒迟。自作江南客，稀迟下雪时。有烟栖菊梗，无冻落杉枝。背日能寻径，临风尚覆棋。鸟声浑欲转，草色固应知。与看平湖上，东流或片澌。
已报东吴政，初捐左契归。天应酬苦节，人不犯寒威。江上思重借，朝端望载饥。紫泥封夜诏，金殿赐春衣。对酒情何远，裁诗思极微。待升镕造日，江海问渔扉。
曙色分层汉，莺声绕上林。报花开瑞锦，催柳绽黄金。断续随风远，间关送月沈。语当温树近，飞觉禁园深。绣户惊残梦，瑶池啭好音。愿将栖息意，从此沃天心。
露下瑶簪湿，云生石室寒。星坛鸾鹤舞，丹灶虎龙蟠。尘世人情窄，壶中景界宽。凭君高著眼，物外试回观。
世俗风波险，人情巧智长。要知安分处，修性本真常。
正源人莫测，千尺挂云端。岳色染不得，神功裁亦难。夏喷猿鸟浴，秋射斗牛寒。流到沧溟日，翻涛更好看。
六朝多少事，支肘思悠悠。落日空江上，子规啼渡头。蒹葭坏废垒，烟雾接沧洲。今古分明在，那堪向九秋？
后夜入清明，游人何处听？花残斑竹庙，雨歇岘山亭。树罅月欲落，窗间酒正醒。众鸟方在梦，谁念尔劳形？
季月启重阳，金舆陟宝坊。御旗横日道，仙塔俨云庄。帝跸千官从，乾词七曜光。顾惭文墨职，无以颂时康。
帝子今何去，重姻适异方。离情怆宸掖，别路绕关梁。望绝园中柳，悲缠陌上桑。空馀愿黄鹤，东顾忆回翔。
外牧资贤守，斯人奉帝俞。淮南膺建隼，渭北暂分符。坐叹烟波隔，行嗟物候殊。何年升美课，回首北城隅。
何事逐漂蓬，悠悠过凿空！世穷途运蹇，战苦不成功。泪滴东流水，心遥北翥鸿。可能忠孝节，长遣困西戎。
念尔兼辞国，缄愁欲渡河。到来河更阔，应为涕流多。
发为思乡白，形因泣泪枯。尔曹应有梦，知我断肠无？
欢异且交亲，酒生开瓮春。不须愁犯卯，且乞醉过申。折草为筹箸，铺花作锦裀。娇莺解言语，留客也殷勤。
世有无穷事，生知遂百春。问程方外路，宜是上清人。
魏宫歌舞地，蝶戏鸟还鸣。玉座人难到，铜台雨滴平。西陵树不见，漳浦草空生。万恨尽埋此，徒悬千载名。
不饵住云溪，休丹罢药畦。杏花虚结子，石髓任成泥。扫地青牛卧，栽松白鹤栖。共知仙女丽，莫是阮郎妻。
湖里寻君去，樵风往返吹。树喧巢鸟出，路细葑田移。沤苧成鱼网，枯根是酒卮。老年唯自适，生事任群儿。
真人俄整舄，双鹤屡飞翔。恐入壶中住，须传肘后方。霓裳云气润，石径朮苗香。一去何时见，仙家日月长。
洞庭秋色起，哀狖更难闻。身往海边郡，帆悬天际云。炎州罗翠鸟，瘴岭控蛮军。信息来非易，堪悲此路分。
帝乡归未得，辛苦事羁游。别馆一尊酒，客程千里秋。霜风红叶寺，夜雨白蘋洲。长恐此时泪，不禁和恨流。
路岐长不尽，客恨杳难通。芦荻晚汀雨，柳花南浦风。乱钟嘶马急，残日半帆红。却羡渔樵侣，闲歌落照中。
信来淮上郡，楚岫入秦云。自顾为儒者，何由答使君。蜕风蝉半失，阻雨雁频闻。欲识平生分，他时别纪勋。
岂无故乡路，路远未成归。关内相知少，海边来信稀。离云空石穴，芳草偃郊扉。谢子一留宿，此心聊息机。
云门夹峭石，石路荫长松。谷响猿相应，山深水复重。餐霞人不见，采药客犹逢。独宿灵潭侧，时闻岳顶钟。
穷途别故人，京洛泣风尘。在世即应老，他乡又欲春。平生空志学，晚岁拙谋身。静话归休计，唯将海上亲。
岁暮见华发，平生志半空。孤云不我弃，归隐与谁同。枉道紫宸谒，妨栽丹桂丛。何如随野鹿，栖止石岩中。
度鸟向栖急，阴虫逢夜多。馀霞媚秋汉，迥月濯沧波。蔓草将萎绝，流年其奈何。耿然摇落思，独酌不成歌。
故国波涛隔，明时已久留。献书双阙晚，看月五陵秋。南棹何时返，长江忆共游。遥知钓船畔，相望在汀洲。
无成西别秦，返驾江南春。草际楚田雁，舟中吴苑人。残云挂绝岛，迥树入通津。想到长洲日，门前多白蘋。
新官非次受，圣主宠前勋。关雪发车晚，风涛挂席闻。海门山叠翠，湖岸郡藏云。执简从公后，髯参岂胜君。
金马诏何晚，茂陵居近修。客来云雨散，鸟下梧桐秋。迥汉衔天阙，遥泉响御沟。坐看凉月上，为子一淹留。
照曜天山外，飞鸦几共过。微红拂秋汉，片白透长波。影促寒汀薄，光残古木多。金霞与云气，散漫复相和。
杨柳色已改，郊原日复低。烟生寒渚上，霞散乱山西。待月人相对，惊风雁不齐。此心君莫问，旧国去将迷。
惊鸟去无际，寒蛩鸣我傍。芦洲生早雾，兰隰下微霜。列宿分穷野，空流注大荒。看山候明月，聊自整云装。
野风吹蕙带，骤雨滴兰桡。屈宋魂冥寞，江山思寂寥。阴霓侵晚景，海树入回潮。欲折寒芳荐，明神讵可招。
半酣走马别，别后锁边城。日落月未上，鸟栖人独行。方驰故国恋，复怆长年情。入夜不能息，何当闲此生。
君生游侠地，感激气何高。饮尽玉壶酒，赠留金错刀。雁关飞霰雪，鲸海落云涛。决去如征鸟，离心空自劳。
洞庭人夜别，孤棹下湘中。露洗寒山遍，波摇楚月空。密林飞暗狖，广泽发鸣鸿。行值扬帆者，江分又不同。
假道经淮泗，樯乌集隼旟。芜城沙菼接，波岛石林疏。海鹤空庭下，夷人远岸居。山乡足遗老，伫听荐贤书。
缘危路忽穷，投宿值樵翁。鸟下山含暝，蝉鸣露滴空。石门斜月入，云窦暗泉通。寂寞生幽思，心疑旧隐同。
日饮巴江水，还啼巴岸边。秋声巫峡断，夜影楚云连。露滴青枫树，山空明月天。谁知泊船者，听此不能眠。
主意思政理，牧人官不轻。树多淮右地，山远汝南城。望稼周田隔，登楼楚月生。悬知蒋亭下，渚鹤伴闲行。
湘中有岑穴，君去挂帆过。露细蒹葭广，潮回岛屿多。汀洲延夕照，枫叶坠寒波。应使同渔者，生涯许钓歌。
金陵山色里，蝉急向秋分。迥寺横洲岛，归僧渡水云。夕阳依岸尽，清磬隔潮闻。遥想禅林下，炉香带月焚。
夕阳逢一雨，夜木洗清阴。露气竹窗静，秋光云月深。煎尝灵药味，话及故山心。得意两不寐，微风生玉琴。
旌旗倒北风，霜霰逐南鸿。夜救龙城急，朝焚虏帐空。骨销金镞在，鬓改玉关中。却想羲轩氏，无人尚战功。
广漠云凝惨，日斜飞霰生。烧山搜猛兽，伏道击回兵。风折旗竿曲，沙埋树杪平。黄云飞旦夕，偏奏苦寒声。
嘶马发相续，行次夏王台。锁郡云阴暮，鸣笳烧色来。霜繁边上宿，鬓改碛中回。怅望胡沙晓，惊蓬朔吹催。
的的星河落，沾苔复洒松。湿光微泛草，石翠澹摇峰。野观云和月，秋城漏间钟。知君亲此境，九陌少相逢。
尧女楼西望，人怀太古时。海波通禹凿，山木闭虞祠。鸟道残虹挂，龙潭返照移。行云如可驭，万里赴心期。
黄河岸柳衰，城下渡流澌。年长从公懒，天寒入府迟。家山望几遍，魏阙赴何时。怀古心谁识，应多谒舜祠。
落帆人更起，露草满汀洲。远狖啼荒峤，孤萤溺漫流。积阴开片月，爽气集高秋。去去胡为恋，搴芳时一游。
挂锡中峰上，经行踏石梯。云房出定后，岳月在池西。峭壁残霞照，欹松积雪齐。年年著山屐，曾得到招提。
中天白云散，集客郡斋时。陶性聊飞爵，看山忽罢棋。雪花凝始散，木叶脱无遗。静理良多暇，招邀惬所思。
为客自堪悲，风尘日满衣。承明无计入，旧隐但怀归。雪积孤城暗，灯残晓角微。相逢喜同宿，此地故人稀。
虚室焚香久，禅心悟几生。滤泉侵月起，扫径避虫行。树隔前朝在，苔滋废渚平。我来风雨夜，像设一灯明。
心偶羡明代，学诗观国风。自从来阙下，未胜在山中。丹桂日应老，白云居久空。谁能谢时去，聊与此生同。
灞原风雨定，晚见雁行频。落叶他乡树，寒灯独夜人。空园白露滴，孤壁野僧邻。寄卧郊扉久，何门致此身。
扫君园林地，泽我清凉襟。高鸟云路晚，孤蝉杨柳深。风微汉宫漏，月迥秦城砧。光景坐如此，徒怀经济心。
河梁送别者，行哭半非亲。此路足征客，胡天多杀人。金罍照离思，宝瑟凝残春。早晚期相见，垂杨凋复新。
行行与君别，路在雁门西。秋色见边草，军声闻戍鼙。酣歌击宝剑，跃马上金堤。归去咸阳里，平生志不迷。
羁游年复长，去日值秋残。草出函关白，云藏野渡寒。鸿多霜雪重，山广道途难。心事何人识，斗牛应数看。
有客南浮去，平生与我同。炎州结遥思，芳杜采应空。秦雁归侵月，湘猿戏袅枫。期君翼明代，未可恋山中。
斜日挂边树，萧萧独望间。阴云藏汉垒，飞火照胡山。陇首行人绝，河源夕鸟还。谁为立勋者，可惜宝刀闲。
岐路今如此，还堪恸哭频。关中成久客，海上老诸亲。谷口田应废，乡山草又春。年年销壮志，空作献书人。
芜没丛台久，清漳废御沟。蝉鸣河外树，人在驿西楼。云烧天中赤，山当日落秋。近郊经战后，处处骨成丘。
远归从此别，亲爱失天涯。去国频回首，方秋不在家。鸣蛩闻塞路，冷雁背龙沙。西次桑乾曲，洲中见荻花。
一室意何有，闲门为我开。炉香寒自灭，履雪饭初回。窗迥孤山入，灯残片月来。禅心方此地，不必访天台。
聊凭危堞望，倍起异乡情。霜落蒹葭白，山昏雾露生。河滩胡雁下，戎垒汉鼙惊。独树残秋色，狂歌泪满缨。
长亭晚送君，秋色渡江濆。衰柳风难定，寒涛雪不分。猿声离楚峡，帆影入湘云。独泛扁舟夜，山钟可卧闻。
相思边草长，回望水连空。雁过当行次，蝉鸣复客中。壮年看即改，羸病计多同。傥宿林中寺，深凭问远公。
故人今在剡，秋草意如何。岭暮云霞杂，潮回岛屿多。沃洲僧几访，天姥客谁过。岁晚偏相忆，风生隔楚波。
临水独相送，归期千里间。云回逢过雨，路转入连山。一骑行芳草，新蝉发故关。遥聆茂陵下，夜启竹扉闲。
闲居谁厌僻，门掩汉祠前。山色夏云映，树阴幽草连。晴光分渚曲，绿气冒原田。何日远游罢，高枝已噪蝉。
夜木动寒色，雒阳城阙深。如何异乡思，更抱故人心。微月关山远，闲阶霜霰侵。谁知石门路，待与子同寻。
朝与城阙别，暮同麋鹿归。鸟鸣松观静，人过石桥稀。木叶摇山翠，泉痕入涧扉。敢招仙署客，暂此拂朝衣。
阴魄出海上，望之增苦吟。冷搜骊颔重，寒彻蚌胎深。皓气笼诸夏，清光射万岑。悠然天地内，皎洁一般心。
树下孤石坐，草间微有霜。同人不同北，云鸟自南翔。迢遰夜山色，清泠泉月光。西风耿离抱，江海遥相望。
殿中日相命，开尊话旧时。馀钟催鸟绝，积雪阻僧期。林静寒光远，天阴曙色迟。今夕复何夕，人谒去难追。
寒雁过原急，渚边秋色深。烟霞向海岛，风雨宿园林。俱住明时愿，同怀故国心。未能先隐迹，聊此一相寻。
云门秋却入，微径久无人。后夜中峰月，空林百衲身。寂寥寒磬尽，盥漱瀑泉新。履迹谁相见，松风扫石尘。
弟子人天遍，童年在沃洲。开禅山木长，浣衲海沙秋。振锡摇汀月，持瓶接瀑流。赤城何日上，鄙愿从师游。
我生求羽化，斋沐造仙居。葛蔓没丹井，石函盛道书。寒松多偃侧，灵洞遍清虚。一就泉西饮，云中采药蔬。
山空蕙气香，乳管折云房。愿值壶中客，亲传肘后方。三更礼星斗，寸匕服丹霜。默坐树阴下，仙经横石床。
浩渺行无极，扬帆但信风。云山过海半，乡树入舟中。波定遥天出，沙平远岸穷。离心寄何处，目断曙霞东。
寺近朝天路，多闻玉佩音。鉴人开慧眼，归鸟息禅心。磬接星河曙，窗连夏木深。此中能宴坐，何必在云林。
平生闲放久，野鹿许为群。居止邻西岳，轩窗度白云。斋心饭松子，话道接茅君。汉主思清净，休书谏猎文。
同人家鄠杜，相见罢官时。野坐苔生石，荒居菊入篱。听蝉临水久，送鹤背山迟。未拟还城阙，溪僧别有期。
休官不到阙，求静匪营他。种药唯愁晚，看云肯厌多。渚边逢鹭下，林表伴僧过。闲检仙方试，松花酒自和。
玉榼酒频倾，论功笑李陵。红缰跑骏马，金镞掣秋鹰。塞迥连天雪，河深彻底冰。谁言提一剑，勤苦事中兴。
论文期雨夜，饮酒及芳晨。坐叹百花发，潜惊双鬓新。旧交多得路，别业远仍贫。便欲辞知己，归耕海上春。
去觐毗陵日，秋残建业中。莎垂石城古，山阔海门空。灌木寒樯远，层波皓月同。何当复雠校，春集少阳宫。
华堂开翠簟，惜别玉壶深。客去当烦暑，蝉鸣复此心。废城乔木在，古道浊河侵。莫虑西游远，西关绝陇阴。
古树何人种，清阴减昔时。莓苔根半露，风雨节偏危。虫蠹心将穴，蝉催叶向衰。樵童不须剪，聊起邵公思。
拟卜何山隐，高秋指岳阳。苇乾云梦色，橘熟洞庭香。疏雨残虹影，回云背鸟行。灵均如可问，一为哭清湘。
君马勒金羁，君家贮玉笄。白云登岘首，碧树醉铜鞮。泽广荆州北，山多汉水西。鹿门知不隐，芳草自萋萋。
石田虞芮接，种树白云阴。穴闭神踪古，河流禹凿深。樵人应满郭，仙鸟几巢林。此会偏相语，曾供雪夜吟。
路岐人不见，尚得记心中。月忆潇湘渚，春生兰杜丛。鸟啼花半落，人散爵方空。所赠诚难荅，泠然一雅风。
离人非逆旅，有弟谪连州。楚雨沾猿暮，湘云拂雁秋。蒹葭行广泽，星月棹寒流。何处江关锁，风涛阻客愁。
高高丹桂枝，袅袅女萝衣。密叶浮云过，幽阴暮鸟归。月和风翠动，花落瀑泉飞。欲剪兰为佩，中林露未晞。
辟书丞相草，招作广陵行。隋柳疏淮岸，汀洲接海城。楚樯经雨泊，烟月隔潮生。谁与同尊俎，鸡鸾集虎营。
北风吹别思，落月度关河。树隐流沙短，山平近塞多。雁池戎马饮，雕帐戍人过。莫虑行军苦，华夷道正和。
主人同露坐，明月在高台。咽咽阴虫叫，萧萧寒雁来。影摇疏木落，魄转曙钟开。幸免丹霞映，清光溢酒杯。
门前九陌尘，石上定中身。近放辽天鹤，曾为南岳人。腊高松叶换，雪尽茗芽新。一自传香后，名山愿卜邻。
玉洞仙何在，炉香客自焚。醮坛围古木，石磬响寒云。曙月孤霞映，悬流峭壁分。心知人世隔，坐与鹤为群。
秋光动河汉，耿耿曙难分。堕露垂丛药，残星间薄云。心悬赤城峤，志向紫阳君。雁过海风起，萧萧时独闻。
却忆天台去，移居海岛空。观寒琪树碧，雪浅石桥通。漱齿飞泉外，餐霞早境中。终期赤城里，披氅与君同。
塞上徵兵久，淮南赋敛多。抱琴方此去，为县欲如何。灊岳积苍翠，皖溪生素波。真君松庙近，公退为谁过？
万木秋霖后，孤山夕照馀。田园无岁计，寒近忆樵渔。
亭树霜霰满，野塘凫鸟多。蕙兰不可折，楚老徒悲歌。
霹雳振秋岳，折松横洞门。云龙忽变化，但觉玉潭昏。
忆昨送君葬，今看坟树高。寻思后期者，只是益生劳。
万仞冰峭折，寒声投白云。光摇山月堕，我向石床闻。
深居白云穴，静注赤松经。往往龙潭上，焚香礼斗星。
巨灵掌上月，玉女盆中泉。柱史息车看，孤云心浩然。
道在猜谗息，仁深疾苦除。尧聪能下听，汤网本来疏。
浐曲雁飞下，秦原人葬回。丘坟与城阙，草树共尘埃。
何事淮南将，功高业未成。风涛辞海郡，雷雨镇山营。度碛黄云起，防秋白发生。密机曾制敌，忧国更论兵。塞色侵旗动，寒光锁甲明。自怜心有作，独立望专征。
伊予生好古，吊舜苍梧间。白日坐将没，游波凝不还。九疑云动影，旷野竹成班。雁集蒹葭渚，猿啼雾露山。南风吹早恨，瑶瑟怨长闲。元化谁能问，天门恨久关。
寺隔海山遥，帆前落叶飘。断猿通楚塞，惊鹭出兰桡。星月浮波岛，烟萝渡石桥。钟声催野饭，秋色落寒潮。旧社人多老，闲房树半凋。空林容病士，岁晚待相招。
南方春景好，念子缓归心。身方脱野服，冠未系朝簪。足恣平生赏，无虞外役侵。汀洲观鸟戏，向月和猿吟。税驾楚山广，扬帆湘水深。采奇搜石穴，怀胜即枫林。怅望极霞际，流情堕海阴。前朝杳难问，叹息洒鸣琴。
君将海月佩，赠之光我行。见知言不浅，怀报意非轻。反照临歧思，中年未达情。河梁人送别，秋汉雁相鸣。衰柳摇边吹，寒云冒古城。西游还献赋，应许托平生。
又从连帅请，还作岭南行。穷海何时到，孤帆累月程。乱蝉吟暮色，哀狖落秋声。晚路潮波起，寒葭雾雨生。沙埋铜柱没，山簇瘴云平。念此别离苦，其如宗从情。
出关寒色尽，云梦草生新。雁背岳阳雨，客行江上春。遥程随水阔，枉路倒帆频。夕照临孤馆，朝霞发广津。湖山潮半隔，郡壁岸斜邻。自此钟陵道，裁书有故人。
婺女星边去，春生即有花。寒关云复雪，古渡草连沙。宿次吴江晚，行侵日徼斜。官传梅福政，县顾赤松家。烧起明山翠，潮回动海霞。清高宜阅此，莫叹近天涯。
自别丘中隐，频年哭路岐。辛勤今若是，少壮岂多时。露滴阴虫苦，秋声远客悲。晚营严鼓角，红叶拂旌旗。北阙虚延望，西林久见思。川流寒水急，云返故山迟。落照游人去，长空独鸟随。不堪风景隔，忠信寡相知。
俨若翠华举，登封图乍开。冕旒明主立，冠剑侍臣陪。迹类飞仙去，光同拜日来。粉痕疑检玉，黛色讶生苔。挂壁云将起，陵风仗若回。何年复东幸，鲁叟望悠哉。
南池寒色动，北陆岁阴生。薄薄流澌聚，漓漓翠潋平。暗沾霜稍厚，回照日还轻。乳窦悬残滴，湘流减恨声。即堪金井贮，会映玉壶清。洁白心虽识，空期饮此明。
异地还相见，平生问可知。壮年俱欲暮，往事尽堪悲。道路频艰阻，亲朋久别离。解兵逃白刃，谒帝值明时。淹疾生涯故，因官事业移。鸡鸣关月落，雁度朔风吹。客泪翻岐下，乡心落海湄。积愁何计遣，满酌浣相思。
僧室并皇宫，云门辇路同。渭分双阙北，山迥五陵东。修绠悬林表，深泉汲洞中。人烟窥垤蚁，鸳瓦拂冥鸿。藓壁松生峭，龛灯月照空。稀逢息心侣，独礼竺乾公。
越海传金册，华夷礼命行。片帆秋色动，万里信潮生。日映孤舟出，沙连绝岛明。翳空翻大鸟，飞雪洒长鲸。旧鬓回应改，遐荒梦易惊。何当理风楫，天外问来程。
河外今无事，将军有战名。艰难长剑缺，功业少年成。晓仗亲云陛，寒宵突禁营。朱旗身外色，玉漏耳边声。开閤谈宾至，调弓过雁惊。为儒多不达，见学请长缨。
路始阴山北，迢迢雨雪天。长城人过少，沙碛马难前。日入流沙际，阴生瀚海边。刀镮向月动，旌纛冒霜悬。逐兽孤围合，交兵一箭传。穹庐移斥候，烽火绝祁连。汉将行持节，胡儿坐控弦。明妃的回面，南送使君旋。
浅学长自鄙，谬承贤达知。才希汉主召，玉任楚人疑。年长惭漂泊，恩深惜别离。秋光独鸟过，暝色一蝉悲。鹤发生何速，龙门上苦迟。彫虫羞朗鉴，干禄贵明时。故国诚难返，青云致未期。空将感激泪，一自洒临岐。
神州丧贤尹，父老泣关中。未尽群生愿，才留及物功。清光沈皎月，素业振遗风。履迹莓苔掩，珂声紫陌空。从来受知者，会葬汉陵东。
晋安来越国，蔓草故宫迷。钓渚龙应在，琴台鹤乱栖。泛涛明月广，边海众山齐。宾府通兰棹，蛮僧接石梯。片云和瘴湿，孤屿映帆低。上客多诗兴，秋猿足夜啼。
老怀清净化，乞去守洵阳。废井人应满，空林虎自藏。迸泉疏石窦，残雨发椒香。山缺通巴峡，江流带楚樯。忧农生野思，祷庙结云装。覆局松移影，听琴月堕光。鸟鸣开郡印，僧去置禅床。罢贡金休凿，凌寒笋更长。退公披鹤氅，高步隔鹓行。相见朱门内，麾幢拂曙霜。
正月符嘉节，三春玩物华。忘怀寄尊酒，陶性狎山家。柳翠含烟叶，梅芳带雪花。光阴不相借，迟迟落景斜。
芳辰重游衍，乘景共追随。班荆陪旧识，倾盖得新知。水叶分莲沼，风花落柳枝。自符河朔趣，宁羡高阳池。
飞观写春望，开宴坐汀沙。积溜含苔色，晴空荡日华。歌入平阳第，舞对石崇家。莫虑能骑马，投辖自停车。
驾言寻凤侣，乘欢俯雁池。班荆逢旧识，斟桂喜深知。紫兰方出径，黄莺未啭枝。别有陶春日，青天云雾披。
试入山亭望，言是石崇家。二月风光起，三春桃李华。莺吟上乔木，雁往息平沙。相看会取醉，宁知还路赊。
忽闻莺响谷，于此命相知。正开彭泽酒，来向高阳池。柳叶风前弱，梅花影处危。赏洽林亭晚，落照下参差。
初年三五夜，相知一两人。连镳出巷口，飞毂下池漘。灯光恰似月，人面并如春。遨游终未已，相欢待日轮。
温洛年光早，皇州景望华。连镳寻上路，乘兴入山家。轻苔网危石，春水架平沙。赏极林塘暮，处处起烟霞。
啸侣入山家，临春玩物华。葛弦调绿水，桂醑酌丹霞。岸柳开新叶，庭梅落早花。兴洽林亭晚，方还倒载车。
雁已有归心，雪深春未深。花风才一信，人日故多阴。诗作平生梦，香添昨夜衾。不干书册事，自怕薄愁侵。
深崖无绿竹，秀色徒氛氲。时代种桃李，无人顾此君。奈何冰雪操，尚与蒿莱群。愿托灵仙子，一声吹入云。
归客留不住，朝云纵复横。马头向春草，斗柄临高城。嗟我久离别，羡君看弟兄。归心更难道，回首一伤情。
郑公经纶日，隋氏风尘昏。济代取高位，逢时敢直言。道光先帝业，义激旧君恩。寂寞卧龙处，英灵千载魂。
蕃军傍塞游，代马喷风秋。老将垂金甲，阏支着锦裘。雕戈蒙豹尾，红旆插狼头。日暮天山下，鸣笳汉使愁。
传道招提客，诗书自讨论。佛香时入院，僧饭屡过门。听法还应难，寻经剩欲翻。草玄今已毕，此外复何言。
季冬忆淇上，落日归山樊。旧宅带流水，平田临古村。雪中望来信，醉里开衡门。果得希代宝，缄之那可论。
践更登陇首，远别指临洮。为问关山事，何如州县劳。军容随赤羽，树色引青袍。谁断单于臂，今年太白高。
边城多远别，此去莫徒然。问礼知才子，登科及少年。出门看落日，驱马向秋天。高价人争重，行当早着鞭。
他日维桢干，明时悬镆铘。江山遥去国，妻子独还家。离别无嫌远，沈浮勿强嗟。南登有词赋，知尔吊长沙。
徒然酌杯酒，不觉散人愁。相识仍远别，欲归翻旅游。夏云满郊甸，明月照河洲。莫恨征途远，东看漳水流。
昔日京华去，知君才望新。应犹作赋好，莫叹在官贫。且复伤远别，不然愁此身。清风几万里，江上一归人。
商丘试一望，隐隐带秋天。地与辰星在，城将大路迁。干戈悲昔事，墟落对穷年。即此伤离绪，悽悽赋酒筵。
黯然何所为，相对但悲酸。季弟念离别，贤兄救急难。河流冰处尽，海路雪中寒。尚有南飞雁，知君不忍看。
离别长千里，相逢数十年。此心应不变，他事已徒然。惆怅春光里，蹉跎柳色前。逢时当自取，看尔欲先鞭。
饯君嗟远别，为客念周旋。征路今如此，前军犹眇然。出关逢汉壁，登陇望胡天。亦是封侯地，期君早着鞭。
诸生曰万盈，四十乃知名。宅相予偏重，家丘人莫轻。美才应自料，苦节岂无成。莫以山田薄，今春又不耕。
知君少得意，汶上掩柴扉。寒食仍留火，春风未授衣。皆言黄绶屈，早向青云飞。借问他乡事，今年归不归。
碣石辽西地，渔阳蓟北天。关山唯一道，雨雪尽三边。才子方为客，将军正渴贤。遥知幕府下，书记日翩翩。
饮酒莫辞醉，醉多适不愁。孰知非远别，终念对穷秋。滑台门外见，淇水眼前流。君去应回首，风波满渡头。
传有东南别，题诗报客居。江山知不厌，州县复何如。莫恨吴歈曲，尝看越绝书。今朝欲乘兴，随尔食鲈鱼。
怅望日千里，如何今二毛。犹思阳谷去，莫厌陇山高。倚马见雄笔，随身唯宝刀。料君终自致，勋业在临洮。
落日知分手，春风莫断肠。兴来无不惬，才在亦何伤。溪水堪垂钓，江田耐插秧。人生只为此，亦足傲羲皇。
离人去复留，白马黑貂裘。屈指论前事，停鞭惜旧游。帝乡那可忘，旅馆日堪愁。谁念无知己，年年睢水流。
携手赠将行，山人道姓名。光阴蓟子训，才术褚先生。墙上梨花白，尊中桂酒清。洛阳无二价，犹是慕风声。
征马嘶长路，离人挹佩刀。客来东道远，归去北风高。时候何萧索，乡心正郁陶。传君遇知己，行日有绨袍。
逢君说行迈，倚剑别交亲。幕府为才子，将军作主人。近关多雨雪，出塞有风尘。长策须当用，男儿莫顾身。
绝域眇难跻，悠然信马蹄。风尘经跋涉，摇落怨暌携。地出流沙外，天长甲子西。少年无不可，行矣莫悽悽。
綵服趋庭训，分交载酒过。芸香名早著，蓬转事仍多。苦战知机息，穷愁奈别何。云霄莫相待，年鬓已蹉跎。
每揖龚黄事，还陪李郭舟。云从四岳起，水向百城流。幽意随登陟，嘉言即献酬。乃知缝掖贵，今日对诸侯。
今日好相见，群贤仍废曹。晚晴催翰墨，秋兴引风骚。绛叶拥虚砌，黄花随浊醪。闭门无不可，何事更登高。
良牧徵高赏，褰帷问考槃。岁时当正月，甲子入初寒。已听甘棠颂，欣陪旨酒欢。仍怜门下客，不作布衣看。
幕府日多暇，田家岁复登。相知恨不早，乘兴乃无恒。穷巷在乔木，深斋垂古藤。边城唯有醉，此外更何能。
落日登临处，悠然意不穷。佛因初地识，人觉四天空。来雁清霜后，孤帆远树中。裴回伤寓目，萧索对寒风。
知君薄州县，好静无冬春。散帙至栖鸟，明灯留故人。深房腊酒熟，高院梅花新。若是周旋地，当令风义亲。
鸟道几登顿，马蹄无暂闲。崎岖出长坂，合沓犹前山。石激水流处，天寒松色间。王程应未尽，且莫顾刀环。
登顿驱征骑，栖迟愧宝刀。远行今若此，微禄果徒劳。绝坂水连下，群峰云共高。自堪成白首，何事一青袍。
春皋宜晚景，芳树杂流霞。莺燕知三月，池台称百花。竹根初带笋，槐色正开牙。且莫催行骑，归时有月华。
积雪与天迥，屯军连塞愁。谁知此行迈，不为觅封侯。
红颜怆为别，白发始相逢。唯馀昔时泪，无复旧时容。
柳色惊心事，春风厌索居。方知一杯酒，犹胜百家书。
州县才难适，云山道欲穷。揣摩惭黠吏，栖隐谢愚公。
自处长信宫，每向孤灯泣。闺门镇不开，梦从何处入。
古人无宿诺，兹道以为难。万里赴知己，一言诚可叹。马蹄经月窟，剑术指楼兰。地出北庭尽，城临西海寒。森然瞻武库，则是弄儒翰。入幕绾银绶，乘轺兼铁冠。练兵日精锐，杀敌无遗残。献捷见天子，论功俘可汗。激昂丹墀下，顾盼青云端。谁谓纵横策，翻为权势干。将军既坎壈，使者亦辛酸。耿介挹三事，羁离从一官。知君不得意，他日会鹏抟。
大国非不理，小官皆用才。欲行宣城印，住饮洛阳杯。晚景为人别，长天无鸟回。举帆风波渺，倚棹江山来。羡尔兼乘兴，芜湖千里开。
平原十里外，稍稍云岩深。遂及清净所，都无人世心。名僧既礼谒，高阁复登临。石壁倚松径，山田多栗林。超遥尽巘崿，逼侧仍岖嵚。吾欲休世事，于焉聊自任。
圣人赫斯怒，诏伐西南戎。肃穆庙堂上，深沈节制雄。遂令感激士，得建非常功。料死不料敌，顾恩宁顾终。鼓行天海外，转战蛮夷中。梯巘近高鸟，穿林经毒虫。鬼门无归客，北户多南风。蜂虿隔万里，云雷随九攻。长驱大浪破，急击群山空。饷道忽已远，悬军垂欲穷。精诚动白日，愤薄连苍穹。野食掘田鼠，晡餐兼僰僮。收兵列亭堠，拓地弥西东。临事耻苟免，履危能饬躬。将星独照耀，边色何溟濛。泸水夜可涉，交州今始通。归来长安道，召见甘泉宫。廉蔺若未死，孙吴知暗同。相逢论意气，慷慨谢深衷。
风俗登淳古，君臣挹大庭。深沈谋九德，密勿契千龄。独立调元气，清心豁窅冥。本枝连帝系，长策冠生灵。傅说明殷道，萧何律汉刑。钧衡持国柄，柱石总朝经。隐轸江山藻，氛氲鼎鼐铭。兴中皆白雪，身外即丹青。江海呼穷鸟，诗书问聚萤。吹嘘成羽翼，提握动芳馨。倚伏悲还笑，栖迟醉复醒。恩荣初就列，含育忝宵形。有窃丘山惠，无时枕席宁。壮心瞻落景，生事感浮萍。莫以才难用，终期善易听。未为门下客，徒谢少微星。
颂美驰千古，钦贤仰大猷。晋公标逸气，汾水注长流。神与公忠节，天生将相俦。青云本自负，赤县独推尤。御史风逾劲，郎官草屡修。鹓鸾粉署起，鹰隼柏台秋。出入交三事，飞鸣揖五侯。军书陈上策，廷议借前筹。肃肃趋朝列，雍雍引帝求。一麾俄出守，千里再分忧。不改任棠水，仍传晏子裘。歌谣随举扇，旌旆逐鸣驺。郡国长河绕，川原大野幽。地连尧泰岳，山向禹青州。汶上春帆渡，秦亭晚日愁。遗墟当少昊，悬象逼奎娄。即此逢清鉴，终然喜暗投。叨承解榻礼，更得问缣游。高兴陪登陟，嘉言忝献酬。观棋知战胜，探象会冥搜。眺听情何限，冲融惠勿休。祗应齐语默，宁肯问沈浮。然诺长怀季，栖遑辄累丘。平生感知己，方寸岂悠悠。
飘泊怀书客，迟回此路隅。问津惊弃置，投刺忽踟蹰。方伯恩弥重，苍生咏已苏。郡称廉叔度，朝议管夷吾。乃继三台侧，仍将四岳俱。江山澄气象，崖谷倚冰壶。诏宠金门策，官荣叶县凫。擢才登粉署，飞步蹑云衢。起草徵调墨，焚香即宴娱。光华扬盛矣，霄汉在兹乎。隐轸推公望，逶迤协帝俞。轩车辞魏阙，旌节副幽都。始佩仙郎印，俄兼太守符。尤多蜀郡理，更得颍川谟。城邑推雄镇，山川列简图。旧燕当绝漠，全赵对平芜。旷野何瀰漫，长亭复郁纡。始泉遗俗近，活水战场无。月换思乡陌，星回记斗枢。岁容归万象，和气发鸿垆。沦落而谁遇，栖遑有是夫。不才羞拥肿，干禄谢侏儒。契阔惭行迈，羁离忆友于。田园同季子，储蓄异陶朱。方欲呈高义，吹嘘揖大巫。永怀吐肝胆，犹惮阻荣枯。解榻情何限，忘言道未殊。从来贵缝掖，应是念穷途。
高阁凭栏槛，中军倚旆旌。感时常激切，于己即忘情。河华屯妖气，伊瀍有战声。愧无戡难策，多谢出师名。秉钺知恩重，临戎觉命轻。股肱瞻列岳，唇齿赖长城。隐隐摧锋势，光光弄印荣。鲁连真义士，陆逊岂书生。直道宁殊智，先鞭忽抗行。楚云随去马，淮月尚连营。抚剑堪投分，悲歌益不平。从来重然诺，况值欲横行。
盛才膺命代，高价动良时。帝简登藩翰，人和发咏思。神仙去华省，鹓鹭忆丹墀。清净能无事，优游即赋诗。江山纷想像，云物共萎蕤。逸气刘公干，玄言向子期。多惭汲引速，翻愧激昂迟。相马知何限，登龙反自疑。风尘吏道迫，行迈旅心悲。拙疾徒为尔，穷愁欲问谁。秋庭一片叶，朝镜数茎丝。州县甘无取，丘园悔莫追。琼瑶生箧笥，光景借茅茨。他日青霄里，犹应访所知。
公族称王佐，朝经允帝求。本枝疆我李，盘石冠诸刘。礼乐光辉盛，山河气象幽。系高周柱史，名重晋阳秋。华省膺推择，青云宠宴游。握兰多具美，前席有嘉谋。赋得黄金赐，言皆白璧酬。着鞭驱驷马，操刃解全牛。出镇兼方伯，承家复列侯。朝瞻孔北海，时用杜荆州。广固才登陟，毗陵忽阻修。三台冀入梦，四岳尚分忧。郡邑连京口，山川望石头。海门当建节，江路引鸣驺。俗见中兴理，人逢至道休。先移白额横，更息赭衣偷。梁国歌来晚，徐方怨不留。岂伊齐政术，将以变浇浮。讼简知能吏，刑宽察要囚。坐堂风偃草，行县雨随辀。地是蒙庄宅，城遗阏伯丘。孝王馀井径，微子故田畴。冬至招摇转，天寒螮蝀收。猿岩飞雨雪，兔苑落梧楸。列戟霜侵户，褰帏月在钩。好贤常解榻，乘兴每登楼。逸足横千里，高谈注九流。诗题青玉案，衣赠黑貂裘。穷巷轩车静，闲斋耳目愁。未能方管乐，翻欲慕巢由。讲德良难敌，观风岂易俦。寸心仍有适，江海一扁舟。
胶东连即墨，莱水入沧溟。国小常多事，人讹屡抵刑。公才徵郡邑，诏使出郊坰。标格谁当犯，风谣信可听。峥嵘大岘口，逦迤汶阳亭。地迥云偏白，天秋山更青。祖筵方卜昼，王事急侵星。劝尔将为德，斯言盖有听。
携手望千里，于今将十年。如何每离别，心事复迍邅。适越虽有以，出关终耿然。愁霖不可向，长路或难前。吴会独行客，山阴秋夜船。谢家徵故事，禹穴访遗编。镜水君所忆，莼羹余旧便。归来莫忘此，兼示济江篇。
睹君济时略，使我气填膺。长策竟不用，高才徒见称。一朝知己达，累日诏书徵。羽翮忽然就，风飙谁敢凌。举鞭趋岭峤，屈指冒炎蒸。北雁送驰驿，南人思饮冰。彼邦本倔强，习俗多骄矜。翠羽干平法，黄金挠直绳。若将除害马，慎勿信苍蝇。魑魅宁无患，忠贞适有凭。猿啼山不断，鸢跕路难登。海岸出交趾，江城连始兴。绣衣当节制，幕府盛威棱。勿惮九嶷险，须令百越澄。立谈多感激，行李即严凝。离别胡为者，云霄迟尔升。
人幽宜眺听，目极喜亭台。风景知愁在，关山忆梦回。秪言殊语默，何意忝游陪。连唱波澜动，冥搜物象开。新秋归远树，残雨拥轻雷。檐外长天尽，尊前独鸟来。常吟塞下曲，多谢幕中才。河汉徒相望，嘉期安在哉。
虚院野情在，茅斋秋兴存。孝廉趋下位，才子出高门。乃继幽人静，能令学者尊。江山归谢客，神鬼下刘根。阶树时攀折，窗书任讨论。自堪成独往，何必武陵源。
高义唯良牧，深仁自下车。宁知凿井处，还是饮冰馀。地即泉源久，人当汲引初。体清能鉴物，色洞每含虚。上善滋来往，中和浃里闾。济时应未竭，怀惠复何如。
华馆曙沈沈，惟良正在今。用材兼柱石，闻物象高深。更得芝兰地，兼营枳棘林。向风扃戟户，当署近棠阴。勿改安卑节，聊闲理剧心。多君有知己，一和郢中吟。
端居值秋节，此日更愁辛。寂寞无一事，蒿莱通四邻。闭门生白发，回首忆青春。岁月不相待，交游随众人。云霄何处托，愚直有谁亲。举酒聊自劝，穷通信尔身。
荒城在高岸，凌眺俯清淇。传道汉天子，而封审食其。奸淫且不戮，茅土孰云宜。何得英雄主，返令儿女欺。母仪良已失，臣节岂如斯。太息一朝事，乃令人所嗤。
峭壁连崆峒，攒峰叠翠微。鸟声堪驻马，林色可忘机。怪石时侵径，轻萝乍拂衣。路长愁作客，年老更思归。且悦岩峦胜，宁嗟意绪违。山行应未尽，谁与玩芳菲。
上方传佛灯，名僧号鉴真。怀藏通邻国，真如转付民。早嫌居五浊，寂灭离嚣尘。禅院从今古，青松绕塔新。斯法留千载，名记万年春。
层台聊一望，遍赏帝城春。风煖闻啼鸟，冰开见跃鳞。晴山烟外翠，香蕊日边新。已变青门柳，初销紫陌尘。金汤千里国，车骑万方人。此处云霄近，凭高愿致身。
恨乏平戎策，惭登拜将坛。手持金钺冷，身挂铁衣寒。主圣扶持易，恩深报效难。三边犹未静，何敢便休官。
沧溟八千里，今古畏波涛。此日征南将，安然渡万艘。
水浅鱼争跃，花深鸟竞啼。春光看欲尽，判却醉如泥。
几经人事变，又见海涛翻。徒起如山浪，何曾洗至冤。
坚轻筇竹杖，一枝有九节。寄与沃洲人，闲步青山月。
把盏非怜酒，持竿不为鱼。唯应嵇叔夜，似我性慵疏。
南北浮萍迹，年华又暗催。残灯和腊尽，晓角带春来。鬓欲渐侵雪，心仍未肯灰。金门旧知己，谁为脱尘埃。
野寺秋声苦，灵溪晚翠荒。人家红树老，天气白云深。泽国尘埃少，山川岁月长。明时一樽酒，谁作钓沧浪。
浊河从北下，清洛向东流。清浊皆如此，何人不白头。
叠浪与云急，翠兰和意香。风流化为雨，日暮下巫阳。
金阁倚云开，朱轩犯雪来。三冬辛苦样，天意似难栽。
一醉六十日，一裘三十年。年华经几日，日日掉征鞭。
平野有千里，居人无一家。甲兵年正少，日久戍天涯。
天地太萧索，山川何渺茫。不堪星斗柄，犹把岁寒量。
三年离水石，一旦隐樵渔。为问青云上，何人识卷舒。
野水千年在，闲花一夕空。近来浮世狭，何似钓船中。
风雨去愁晚，关河归思凉。西游无紫气，一夕九回肠。
紫府归期断，芳洲别思迢。黄金作人世，只被岁寒消。
野客围棋坐，支颐向暮秋。不言如守默，设计似平雠。决胜虽关勇，防危亦合忧。看他终一局，白却少年头。
秋月圆如镜，秋风利似刀。秋云轻比絮，秋草细如毛。
幽树高高影，山花寂寂香。山天遥历历，山水急汤汤。
莫以真留妾，从他理管弦。容华难久驻，知得几多年。
舍筏求香偈，因泉演妙音。是明捐俗网，何独在山林。缭绕藤轩密，逶迤竹径深。为传同学志，兹宇可清心。
温室欢初就，兰交托胜因。共听无漏法，兼濯有为尘。水洁三空性，香沾四大身。清心多善友，颂德慰同人。
黄绶归休日，仙郎复奏馀。晏居当夏晚，寓直会晴初。露散星文发，云披水镜虚。高才推独唱，嘉会喜连茹。月色摇春闼，香烟霭暝庐。千门传夜警，万象照阶除。少孺嘉能赋，文强阅赐书。兼曹谋未展，入幕志方摅。为奉灵台帛，恭先待漏车。贞标不可仰，空此乐樵渔。
轻身都是义，殉主始为忠。一夜西陵路，朱旗走大风。
九日重阳节，三秋季月残。菊花催晚气，萸房辟早寒。霜浓鹰击远，雾重雁飞难。谁忆龙山外，萧条边兴阑。
颁条忝贵郡，悬榻久相望。处士同杨郑，邦君谢李疆。讵知方拥彗，逢子敬惟桑。明朝蓬户侧，会自谒任棠。
秋来菊花气，深山客重寻。露叶疑涵玉，风花似散金。摘来还泛酒，独坐即徐斟。王弘贪自醉，无复觅杨林。
供帐何煌煌，公其抚朔方。群僚咸饯酌，明主降离章。关塞重门下，郊岐禁苑傍。练兵宜雨洗，卧鼓候风凉。炎景宁云惮，神谋肃所将。旌摇天月迥，骑入塞云长。赫赫皇威振，油油圣泽滂。非惟按车甲，兼以正封疆。叱咤阴山道，澄清翰海阳。虏垣行决胜，台座伫为光。
上月河阳地，芳辰景物华。绵蛮变时鸟，照曜起春霞。柳摇风处色，梅散日前花。淹留洛城晚，歌吹石崇家。
今夜启城闉，结伴戏芳春。鼓声撩乱动，风光触处新。月下多游骑，灯前饶看人。欢乐无穷已，歌舞达明晨。
春分自淮北，寒食渡江南。忽见浔阳水，疑是宋家潭。明主阍难叫，孤臣逐未堪。遥思故园陌，桃李正酣酣。
斑鬓今为别，红颜昨共游。年年春不待，处处酒相留。驻马西桥上，回车南陌头。故人从此隔，风月坐悠悠。
宝剑出昆吾，龟龙夹采珠。五精初献术，千户竞沦都。匣气冲牛斗，山形转辘轳。欲知天下贵，持此问风胡。
日落桑榆下，寒生松柏中。冥冥多苦雾，切切有悲风。京兆新阡辟，扶阳甲第空。郭门从此去，荆棘渐蒙笼。
洛渚问吴潮，吴门想洛桥。夕烟杨柳岸，春水木兰桡。城邑南楼近，星辰北斗遥。无因生羽翼，轻举托还飙。
旅魂惊塞北，归望断河西。春风若可寄，暂为绕兰闺。
人莫嫌山小，僧还爱寺灵。殿高神气力，龙活客丹青。
闻有冲天客，披云下帝畿。三年上宾去，千载忽来归。昔偶浮丘伯，今同丁令威。中郎才貌是，柱史姓名非。祗召趋龙阙，承恩拜虎闱。丹成金鼎献，酒至玉杯挥。天仗分旄节，朝容间羽衣。旧坛何处所，新庙坐光辉。汉主存仙要，淮南爱道机。朝朝缑氏鹤，长向洛城飞。
昨度匡山下，春莺晓弄稀。今来湓水曲，秋雁晚行飞。国有文皇召，人惭谪传归。回行过梵塔，历览遍吴畿。杏树栽时久，莲花刻处微。南溪雨飒飒，东岘日辉辉。瀑溜天童捧，香炉法众围。烟云随道路，莺鹤远骖騑。远上灵仪肃，生公谈柄挥。一兹观佛影，暂欲罢朝衣。
台阁神仙地，衣冠君子乡。昨朝犹对坐，今日忽云亡。魂随司命鬼，魄逐见阎王。此时罢欢笑，无复向朝堂。
关塞临伊水，骊山枕灞川。俱临隐路侧，同在帝城边。谢公兼出处，携妓玩林泉。鸣驺喷梅雪，飞盖曳松烟。闻琴幽谷里，看弈古岩前。落日低帏帐，归云绕管弦。叨荣惭北阙，微尚爱东田。寂寞灰心尽，萧条尘事捐。朝思登崭绝，夜梦弄潺湲。宿怀南涧意，况睹北溪篇。
吾族白眉良，才华动洛阳。观光初入仕，应宿始为郎。飞萤玩书籍，白凤吐文章。海卿逾往雅，河尹冠前张。择材绥鄢郢，殊化被江湘。高楼临广陌，甲第敞通庄。列馆邙山下，疏亭洛水傍。昌年赏丰陌，暇日悦林塘。衣冠皆秀彦，罗绮尽名倡。隔岸闻歌度，临池见舞行。门庭寒变色，棨戟日生光。穷阴方叆叇，杀气正苍茫。感时兴盛作，晚岁共多伤。积德韦丞相，通神张子房。吟草遍簪绂，逸韵合宫商。功名守留省，滥迹在文昌。家园遥可见，台寺近相望。无庸乘侍谒，有暇共翱翔。棣华依雁序，竹叶拂鸾觞。水坐怜秋月，山行弄晚芳。恩华惭服冕，友爱勖垂堂。无由报天德，相顾咏时康。
南庭胡运尽，北斗将星飞。旗鼓临沙漠，旌旄出洛畿。关山绕玉塞，烽火映金微。屡献帷谋策，频承庙胜威。躞蹀临河骑，逶迤度陇旂。地脉平千古，天声振九围。车马生边气，戈鋋驻落晖。夏近蓬犹转，秋深草木腓。饯送纡天什，恩荣赐御衣。伫勒燕然颂，鸣驺计日归。
名山何壮哉，玄览一徘徊。御路穿林转，旌门倚石开。烟霞肘后发，河塞掌中来。不学蓬壶远，经年犹未回。
沁园东郭外，鸾驾一游盘。水榭宜时陟，山楼向晚看。席临天女贵，杯接近臣欢。圣藻悬宸象，微臣窃仰观。
怀戎前策备，降女旧因修。箫鼓辞家怨，旌旃出塞愁。尚孩中念切，方远御慈留。顾乏谋臣用，仍劳圣主忧。
御旗探紫箓，仙杖辟丹丘。捧药芝童下，焚香桂女留。鸾歌无岁月，鹤语记春秋。臣朔真何幸，常陪汉武游。
年光陌上发，香辇禁中游。草绿鸳鸯殿，花明翡翠楼。宝杯承露酌，仙管杂风流。今日陪欢豫，皇恩不可酬。
二月风光半，三边戍不还。年华妾自惜，杨柳为君攀。落絮萦衫袖，垂条拂髻鬟。那堪音信断，流涕望阳关。
九月蓬根断，三边草叶腓。风尘马变色，霜雪剑生衣。客思愁阴晚，边书驿骑归。殷勤凤楼上，还袂及春晖。
不分君恩断，新妆视镜中。容华尚春日，娇爱已秋风。枕席临窗晓，帷屏向月空。年年后庭树，荣落在深宫。
春还上林苑，花满洛阳城。鸳衾夜凝思，龙镜晓含情。忆梦残灯落，离魂暗马惊。可怜朝与暮，楼上独盈盈。
闻有三元客，祈仙九转成。人间白云返，天上赤龙迎。尚惜金芝晚，仍攀琪树荣。何年缑岭上，一谢洛阳城。
曲渚飏轻舟，前溪钓晚流。雁翻蒲叶起，鱼拨荇花游。金子悬湘柚，珠房折海榴。幽寻惜未已，清月半西楼。
试陟江楼望，悠悠去国情。楚山霞外断，汉水月中平。公子留遗邑，夫人有旧城。苍苍烟雾里，何处是咸京。
子牟怀魏阙，元凯滞襄城。冠盖仍为里，沙台尚识名。山光晴后绿，江色晚来清。为问东流水，何时到玉京。
丞相登前府，尚书启旧林。式闾明主睿，荣族圣嫔心。川狭旌门抵，岩高蔽帐临。闲窗凭柳暗，小径入松深。云卷千峰色，泉和万籁吟。兰迎天女佩，竹碍侍臣簪。宸翰三光烛，朝荣四海钦。还嗟绝机叟，白首汉川阴。
落日啼连夜，孤灯坐彻明。捲帘双燕入，披幌百花惊。陇上寒应晚，闺中织未成。管弦愁不意，梳洗懒无情。去岁闻西伐，今年送北征。容颜离别尽，流恨满长城。
江城秋气早，旭旦坐南闱。落叶惊衰鬓，清霜换旅衣。时来矜早达，事往觉前非。体道徒推理，防身终昧微。故人金华省，肃穆秉天机。谁念江汉广，蹉跎心事违。
丈夫不叹别，达士自安卑。揽泣固无趣，衔杯空尔为。流云春窈窕，去水暮逶迤。行舟忽东泛，归骑亦西驰。秦地多芳草，江潭有桂枝。谁言阻遐阔，所贵在相知。
宿雨清龙界，晨晖满凤城。升攀重阁迥，凭览四郊明。井邑周秦地，山河今古情。纡馀一水合，寥落五陵平。处处风烟起，欣欣草木荣。故人不可见，冠盖满东京。
大漠羽书飞，长城未解围。山川凌玉嶂，旌节下金微。路向南庭远，书因北雁稀。乡关摇别思，风雪散戎衣。岁尽仍为客，春还尚未归。明年征骑返，歌舞及芳菲。
去国未千里，离家已再旬。丹心恒恋阙，白首更辞亲。怀璧常贻训，捐金讵得邻。抱冤非忤物，罹谤岂由人。不滥辞终辨，无瑕理竟伸。黻还中省旧，符与外台新。塞上同迁客，江潭异逐臣。泪垂非属岘，肠断固由秦。岁月行遒尽，山川难重陈。始知亭伯去，还是拙谋身。
庙堂初解印，郡邸忽腰章。按节巡河右，鸣驺入汉阳。城临南岘出，树绕北津长。好学风犹扇，誇才俗未忘。江山跨七泽，烟雨接三湘。蛟浦菱荷净，渔舟橘柚香。醉中求习氏，梦里忆襄王。宅坏仍思凤，碑存更忆羊。下车惭政美，闭阁幸时康。多谢南征术，于今尚不亡。
紫宸欢每洽，绀殿法初隆。菊泛延龄酒，兰吹解愠风。咸英调正乐，香梵遍秋空。临幸浮天瑞，重阳日再中。
轩相推风后，周官重夏卿。庙谋能允迪，韬略又纵横。吉日四黄马，宣王六月兵。拟清鸡鹿塞，先指朔方城。列将怀威抚，匈奴畏盛名。去当推毂送，来伫出郊迎。绝漠蓬将断，华筵槿正荣。壮心看舞剑，别绪应悬旌。睿锡承优旨，乾文复宠行。暂劳期永逸，赫矣振天声。
五日酺才毕，千年乐未央。复承天所赐，终宴国之阳。地胜春逾好，恩深乐更张。落花飞广座，垂柳拂行觞。庶尹陪三史，诸侯具万方。酒酣同抃跃，歌舞咏时康。
春日照长安，皇恩宠庶官。合钱承罢宴，赐帛复追欢。供帐凭高列，城池入迥宽。花催相国醉，鸟和乐人弹。北阙云中见，南山树杪看。乐游宜缔赏，舞咏惜将阑。
轩冕朝恩盛，霓裳祖帐荣。倏然谢时客，高步尚遗名。魏阙鸳行断，稽山鹤驾迎。相期下凫舄，谒帝会承明。
正位开重屋，凌空出火珠。夜来双月满，曙后一星孤。天净光难灭，云生望欲无。遥知太平代，国宝在名都。
遗庙宿阴阴，孤峰映绿林。步随仙路远，意入道门深。涧水流年月，山云变古今。祗闻风竹里，犹有凤笙音。
閟宫凌紫微，芳草闭闲扉。帝子复何在，王孙游不归。春风鸣玉佩，暮雨拂灵衣。岂但湘江口，能令怀二妃。
别愁复经雨，别泪还如霰。寄心海上云，千里常相见。
典籍开书府，恩荣避鼎司。郊丘资有事，斋戒守无为。宿雾蒙琼树，馀香覆玉墀。进经逢乙夜，展礼值明时。勋共山河列，名同竹帛垂。年年佐尧舜，相与致雍熙。
吾友东南美，昔闻登此楼。人随川上逝，书向壁中留。严子好真隐，谢公耽远游。清风初作颂，暇日复销忧。时与文字古，迹将山水幽。已孤苍生望，空见黄河流。流落年将晚，悲凉物已秋。天高不可问，掩泣赴行舟。
夙龄秉微尚，中年忽有邻。以兹山水癖，遂得狎通人。迨我咸京道，闻君别业新。岩前窥石镜，河畔踏芳茵。既怜伊浦绿，复忆灞池春。连词谢家子，同欢冀野宾。趣闲鱼共乐，情洽鸟来驯。讵念昔游者，祇命独留秦。萧条颖阳恋，冲漠汉阴真。无由陪胜躅，空此玩书筠。
弱龄好经籍，披卷即怡然。覃精四十载，驰骋数千言。孔壁采遗篆，周韦考绝编。袁公论剑术，孙子叙兵篇。鲁史君臣道，姬书日月悬。从师改炎燠，负笈遍山川。上异西河夏，中非北海玄。光荣拾青紫，名价接通贤。既重万钟乐，宁思二顷田。长戟同分虎，高冠亚附蝉。晚怀重虚旷，养志息雕镌。登高惭思拙，匠物谢情妍。不慕张平子，宁希王仲宣。谁谓登龙日，翻成刻鹄年。循循劳善诱，轧轧思微牵。琢磨才既竭，钻仰德弥坚。朽木诚为谕，扪心徒自怜。终期吞鸟梦，振翼上云烟。赋成先掷地，词高直掞天。更执抠衣礼，仍开函丈筵。雾披槐市蔼，水静璧池圆。愿逐从风叶，飞舞翰林前。
二月春来半，宫中日渐长。柳垂金屋煖，花发玉楼香。拂匣先临镜，调笙更炙簧。还将歌舞态，只拟奉君王。
巳日帝城春，倾都祓禊晨。停车须傍水，奏乐要惊尘。弱柳障行骑，浮桥拥看人。犹言日尚早，更向九龙津。
闻君为汉将，虏骑罢南侵。出塞清沙漠，还家拜羽林。风霜臣节苦，岁月主恩深。为语西河使，知余报国心。
梁日东阳守，为楼望越中。绿窗明月在，青史古人空。江静闻山狖，川长数塞鸿。登临白云晚，流恨此遗风。
昨晚南行楚，今朝北溯河。客愁能几日，乡路渐无多。晴景摇津树，春风起棹歌。长淮亦已尽，宁复畏潮波。
北上途未半，南行岁已阑。孤舟下建德，江水入新安。海近山常雨，溪深地早寒。行行泊不可，须及子陵滩。
春到郭园静，冰开水木清。俄闻北山客，虚淡迟声荣。不独闲为贵，兼将山自名。古人情亦尔，君识古人情。
结宇因青嶂，开门对绿畴。树交花相色，溪合水同流。竹径春来扫，兰樽暝不收。无心亦无事，鼓腹醉中游。
车马东城路，寻君至北山。为从人境出，弥觉世情闲。月在清潭上，风归暗筱间。此时心最得，长啸不能还。
耕种春须了，幽人晚到家。琴中来远吹，竹里映残霞。谷鸟牵垂叶，池鱼疑水花。朝留半樽酒，细酌倚山槎。
幽客疑中坐，农人野外居。报来禾近种，城去麦堪锄。夏色归舟壑，春光逐碧虚。君开山海记，共我摘园蔬。
三江潮水急，五湖风浪涌。由来花性轻，莫畏莲舟重。
燕郊芳岁晚，残雪冻边城。四月青草合，辽阳春水生。胡人正牧马，汉将日徵兵。露重宝刀湿，沙虚金鼓鸣。寒衣著已尽，春服与谁成。寄语洛阳使，为传边塞情。
西掖黄枢近，东曹紫禁连。地因才子拜，人用省郎迁。夜直千门静，河明万象悬。建章宵漏急，阊阖晓钟传。宠列貂蝉位，恩深侍从年。九重初起草，五夜即成篇。顾己无官次，循涯但自怜。远陪兰署作，空此仰神仙。
鸣棹下东阳，回舟入剡乡。青山行不尽，绿水去何长。地气秋仍湿，江风晚渐凉。山梅犹作雨，溪橘未知霜。谢客文逾盛，林公未可忘。多惭越中好，流恨阅时芳。
圣贤将立喻，上善贮情深。洁白依全德，澄清有片心。浇浮知不挠，滥浊固难侵。方寸悬高鉴，生涯讵陆沈。对泉能自诫，如镜静相临。廉慎传家政，流芳合古今。
夜尽梦初惊，纱窗早雾明。晓妆脂粉薄，春服绮罗轻。妾有今朝恨，君无旧日情。愁来理弦管，皆是断肠声。
猿鸣三峡里，行客旧沾裳。复道从兹去，思君不暂忘。开襟春叶短，分手夏条长。独有幽庭桂，年年空自芳。
硖路绕河汾，晴光拂曙氛。笳吟中岭树，仗入半峰云。顿觉山原尽，平看邑里分。早行芳草迥，晚憩好风熏。嘉颂推英宰，春游扈圣君。共欣承睿渥，日月照天文。
篆笔飞章暇，园亭染翰游。地奇人境别，事远俗尘收。书阁山云起，琴斋涧月留。泉清鳞影见，树密鸟声幽。杜馥熏梅雨，荷香送麦秋。无劳置驿骑，文酒可相求。
松雨时复滴，寺门清且凉。此心竟谁證，回憩支公床。壁画感灵迹，龛经传异香。独游寄象外，忽忽归南昌。
天子蕊珠宫，楼台碧落通。豫游皆汗漫，斋处即崆峒。云物三光里，君臣一气中。道言何所说，宝历自无穷。
太守仙潢族，含情七夕多。扇风生玉漏，置水写银河。阁下陈书籍，闺中曝绮罗。遥思汉武帝，青鸟几时过。
楼头桃李疏，池上芙蓉落。织锦犹未成，蛩声入罗幕。
淇上桑叶青，青楼含白日。比时遥望君，车马城中出。
陇右长亭堠，山阴古塞秋。不知呜咽水，何事向西流。
西候情何极，南冠怨有馀。梁王虽好事，不察狱中书。
汉使南还尽，胡中妾独存。紫台绵望绝，秋草不堪论。
蕙草娇红萼，时光舞碧鸡。城中美年少，相见白铜鞮。
元巳秦中节，吾君灞上游。鸣銮通禁苑，别馆绕芳洲。鹓鹭千官列，鱼龙百戏浮。桃花春欲尽，谷雨夜来收。庆向尧樽祝，欢从楚棹讴。逸诗何足对，窅作掩东周。
运偶千年圣，时传九日神。尧樽列钟鼓，汉阙辟钩陈。金箓三清降，琼筵五老巡。始惊兰佩出，复咏柏梁新。云雁楼前晚，霜花酒里春。欢娱无限极，书剑太平人。
秋近万物肃，况当临水时。折花赠归客，离绪断荷丝。谁谓江国永，故人感在兹。道存过北郭，情极望东菑。乔木故园意，鸣蝉穷巷悲。扁舟竟何待，中路每迟迟。
含风摇砚水，带雨拂墙衣。乍似秋江上，渔家半掩扉。
绝景西溪寺，连延近郭山。高深清扃外，行止翠微间。江澈烟尘静，川源草树闲。中丞健步到，柱史捷书还。一战清戎越，三吴变险艰。功名麟阁上，得咏入秦关。
应律三阳首，朝天万国同。斗边看子月，台上候祥风。五夜钟初动，千门日正融。玉阶文物盛，仙仗武貔雄。率舞皆群辟，称觞即上公。南山为圣寿，长对未央宫。
自得山公许，休耕海上田。惭看长史传，欲弃钓鱼船。穷巷殷忧日，芜城雨雪天。此时瞻相府，心事比旌悬。
东楚复西秦，浮云类此身。关山劳策蹇，僮仆惯投人。孤客来千里，全家托四邻。生涯难自料，中夜问情亲。
读书常苦节，待诏岂辞贫。暮雪犹驱马，晡餐又寄人。愁来占吉梦，老去惜良辰。延首平津阁，家山日已春。
惯作云林客，因成懒漫人。吏欺从政拙，妻笑理家贫。李郭应时望，王杨入幕频。从容丞相阁，知忆故园春。
桂枝家共折，鸡树代相传。忝向鸾台下，仍看雁影连。夜闲方步月，漏尽欲朝天。知去丹墀近，明王许荐贤。
燕代官初罢，江湖路便分。九迁从命薄，四十幸人闻。迹愧趋丹禁，身曾系白云。何由返沧海，昨日谒明君。
十年随马宿，几度受人恩。白发还乡井，微官有子孙。竹窗寒雨滴，苦砌夜虫喧。独愧东垣友，新诗慰旅魂。
江海久垂纶，朝衣忽挂身。丹墀初谒帝，白发免羞人。才愧文章士，名当谏诤臣。空馀荐贤分，不敢负交亲。
国有非常宠，家承异姓勋。背恩惭皎日，不义若浮云。但使忠贞在，甘从玉石焚。窜身如有地，梦寐见明君。
仙客辞萝月，东来就一官。且归沧海住，犹向白云看。猿叫江天暮，虫声野浦寒。时游镜湖里，为我把鱼竿。
石林高几许，金刹在中峰。白日空山梵，清霜后夜钟。竹窗回翠壁，苔径入寒松。幸接无生法，疑心怯所从。
早晚悟无生，头陀不到城。云山知夏腊，猿鸟见修行。地僻无溪路，人寻逐水声。年年深谷里，谁识远公名。
僧家竟何事，扫地与焚香。清磬度山翠，闲云来竹房。身心尘外远，岁月坐中长。向晚禅堂掩，无人空夕阳。
秋暮之彭泽，篱花远近逢。君书前日至，别后此时重。寒夜江边月，晴天海上峰。还知南地客，招引住新丰。
佳句应无敌，贞心不有猜。惭为丈人行，怯见后生才。泛舸贪斜月，浮桡值早梅。绿杨新过雨，芳草待君来。
十年离乱后，此去若为情。春晚香山绿，人稀豫水清。野陂看独树，关路逐残莺。前殿朝明主，应怜白发生。
见君还此地，洒泪向江边。国士劳相问，家书无处传。荒城胡马迹，塞木戍人烟。一路堪愁思，孤舟何渺然。
喧喧五衢上，鞍马自驱驰。落日临阡陌，贫交欲别离。早知时事异，堪与世人随。握手将何赠，君心我独知。
爱尔无羁束，云山恣意过。一身随远岫，孤棹任轻波。世事关情少，渔家寄宿多。芦花浅淡处，江月奈人何。
陶令之官去，穷愁惨别魂。白烟横海戍，红叶下淮村。澹浪摇山郭，平芜到县门。政成堪吏隐，免负府公恩。
江上长相忆，因高北望看。不知携老幼，何处度艰难。屈指同人尽，伤心故里残。遥怜驱匹马，白首到微官。
辞家年已久，与子分偏深。易得相思泪，难为欲别心。孤云随浦口，几日到山阴。遥想兰亭下，清风满竹林。
积水与寒烟，嘉禾路几千。孤猿啼海岛，群雁起湖田。曾见长洲苑，尝闻大雅篇。却将封事去，知尔爱闲眠。
上古人何在，东流水不归。往来潮有信，朝暮事成非。烟树临沙静，云帆入海稀。郡楼多逸兴，良牧谢玄晖。
骨肉天涯别，江山日落时。泪流襟上血，发变镜中丝。胡越书难到，存亡梦岂知。登高回首罢，形影自相随。
离乱人相失，春秋雁自飞。祗缘行路远，未必寄书稀。二月花无数，频年意有违。落晖看过后，独坐泪沾衣。
得道云林久，年深暂一归。出山逢世乱，乞食觉人稀。半偈初传法，中峰又掩扉。爱憎应不染，尘俗自依依。
远客乘流去，孤帆向夜开。春风江上使，前日汉阳来。别路犹千里，离心重一杯。剡溪木未落，羡尔过天台。
秋城临古路，城上望君还。旷野入寒草，独行随远山。授人鸿宝内，将犬白云间。早晚烧丹罢，遥知冰雪寒。
广庭方缓步，星汉话中移。月满关山道，乌啼霜树枝。时艰难会合，年长重亲知。前事成金石，悽然泪欲垂。
乱后自江城，相逢喜复惊。为经多载别，欲问小时名。对酒悲前事，论文畏后生。遥知盈卷轴，纸贵在江城。
日宫难可跻，月树复惊栖。未听将雏曲，空闻怨夜啼。
阳羡诸峰顶，何曾异剡山。雨晴人到寺，木落夜开关。缝衲纱灯亮，看心锡杖闲。西方知有社，未得与师还。
别时终是别，春心不值春。羞见孤鸾影，悲看一骑尘。翠柳开眉色，红桃乱脸新。此时君不在，娇莺弄杀人。
暂游双树下，遥见两枝芳。向日俱翻影，迎风并散香。戏蝶扶丹萼，游蜂入紫房。人今总摘取，各著一边箱。
梅蹊命道士，桃涧伫神仙。旧鱼成大剑，新龟类小钱。水湄唯见柳，池曲且生莲。欲知赏心处，桃花落眼前。
映水俱知笑，成蹊竟不言。即今无自在，高下任渠攀。
征戍动经年，含情拂玳筵。花飞织锦处，月落捣衣边。灯暗愁孤坐，床空怨独眠。自君辽海去，玉匣闭春弦。
此时经一去，谁知隔几年。双凫伤别绪，独鹤惨离弦。怨起移酲后，愁生落醉前。若使人心密，莫惜马蹄穿。
极目游芳苑，相将对花林。露净山光出，池鲜树影沈。落花时泛酒，歌鸟或鸣琴。是时日将夕，携樽就树阴。
所居幸接邻，相见不相亲。一似云间月，何殊镜里人。丹诚空有梦，肠断不禁春。愿作梁间燕，无由变此身。
帝京春气早，御柳已先荣。嫩叶随风散，浮光向月明。悠扬生别意，断续引芳声。积翠连驰道，飘花出禁城。柔条依水弱，远色带烟轻。南望龙池畔，斜光照晚晴。
饮饯凭何地，依岩辟此亭。玉江摽胜托，石壁效题铭。秋染藤宜紫，春图柳爱青。樽来是离酌，皆为送归情。
野栏秋景晚，疏散两三枝。嫩碧浅轻态，幽香闲澹姿。露倾金盏小，风引道冠欹。独立悄无语，清愁人讵知。
虽得苏方木，犹贪玳瑁皮。怀胎十个月，生下昆崙儿。
优闲表政清，林薄赏秋成。江上悬晓月，往来亏复盈。天云抗真意，郡阁晦高名。坐啸应无欲，宁辜济物情。
清景同千里，寒光尽一年。竟天多雁过，通夕少人眠。照别江楼上，添愁野帐前。隋侯恩未报，犹有夜珠圆。
四时皆有月，一夜独当秋。照耀初含露，裴回正满楼。遥连雪山净，迥入锦江流。愿以清光末，年年许从游。
宾阁玳筵开，通宵递玉杯。尘随歌扇起，雪逐舞衣回。剪烛清光发，添香煖气来。令君敦宿好，更为一裴回。
偏郡隔云岑，回溪路更深。少留攀桂树，长渴望梅林。野笋资公膳，山花慰客心。别来无信息，可谓井瓶沈。
松竹去名岳，衡茅思旧居。山君水上印，天女月中书。旧秩芸香在，空奁药气馀。褐衣宽易揽，白发少难梳。病柳伤摧折，残花惜扫除。忆巢同倦鸟，避网甚跳鱼。阮巷惭交绝，商嵓愧迹疏。与君非宦侣，何日共樵渔。
至宝看怀袖，明珠出后收。向人光不定，离掌势难留。皎澈虚临夜，孤圆冷莹秋。乍来惊月落，疾转怕星流。有泪甘瑕弃，无媒自暗投。今朝感恩处，将欲报隋侯。
千官望长至，万国拜含元。隔仗炉光出，浮霜烟气翻。飘飘萦内殿，漠漠澹前轩。圣日开如捧，卿云近欲浑。轮囷洒宫阙，萧索散乾坤。愿倚天风便，披香奉至尊。
闲寻欹岸步，因向曲池看。透底何澄彻，回流乍屈盘。稍随高树古，迥与远天寒。月入镜华转，星临珠影攒。纤鳞时蔽石，转吹或生澜。愿假涓微效，来濡拙笔端。
殊私及耆老，圣德赈黎元。布帛忻天赐，生涯作主恩。情均皆挟纩，礼异贲丘园。庆洽时方泰，仁沾月告存。宁知酬雨露，空识荷乾坤。击壤将何幸，裴回望九门。
受命笼齐鹄，交欢献楚王。惠心先巧辩，戢羽见回翔。意适清风远，忧除白日长。度云摇旧影，过树阅新芳。直取名翻重，宁唯好不伤。谁言滑稽理，千载戒禽荒。
惟舜禅功始，惟尧锡命初。九州方奠画，万壑遂横疏。受箓尝开洞，过门不下车。诸侯会玉帛，沧海荐图书。玄默将遗世，崇高亦厌居。耘田自有鸟，浚泽岂为鱼。家及三王嗣，殷囚百代如。灵容肃清宇，衮服闭荒墟。枣径愁云暮，松扉撤祭馀。叨荣陵寝邑，怀古益踌躇。
待月西厢下，迎风户半开。拂墙花影动，疑是玉人来。
弃置今何道，当时且自亲。还将旧来意，怜取眼前人。
庐峰开石镜，人说舞山鸡。物象纤舞隐，禽情秖自迷。景当烟雾歇，心喜锦翎齐。宛转乌呈彩，婆娑凤欲栖。何言资羽族，在地得天倪。应笑翰音者，终朝饮败醯。
解带缓幽忧，登城复上楼。断烟横沔水，孤鹜入洋州。浩荡成遥望，凄凉起暮愁。山中自有桂，何事此淹留。
两载求人瘼，三春受代归。务繁多簿籍，才短乏恩威。共理乖天奖，分忧值岁饥。遽蒙交郡印，安敢整朝衣。作牧惭为政，思乡念式微。傥容还故里，高卧掩柴扉。
离心醉岂欢，把酒彊相宽。世路须求达，还家亦未安。旅程愁算远，江月坐吟残。莫羡扁舟兴，功成去不难。
孤云无定踪，忽到又相逢。说尽天涯事，听残上国钟。问人寻寺僻，乞食过街慵。忆到曾栖处，开门对数峰。
平尽不平处，尚嫌功未深。应难将世路，便得称师心。高鸟下残照，白烟生远林。更闻清磬发，聊喜缓尘襟。
我泛潇湘浦，君行指塞云。两乡天外隔，一径渡头分。雨暗江花老，笳愁陇月曛。不堪来去雁，迢递思离群。
愤激计潜成，临危岂顾生。秪空持一笏，便欲碎长鲸。国已酬徽烈，家犹耸义声。不知青史上，谁可计功名。
把君诗一吟，万里见君心。华发新知少，沧洲旧隐深。潮冲虚阁上，山入暮窗沈。忆宿高斋夜，庭枝识海禽。
四十年高梦，生涯指一丘。无人同久住，有鹤对冥修。草杂芝田出，泉和石髓流。更嫌庭树老，疑是世间秋。
何必问蓍龟，行藏自可期。但逢公道日，即是命通时。乐善知无厌，操心幸不欺。岂能花下泪，长似去年垂。
木落曙江晴，寒郊极望平。孤舟三楚去，万里独吟行。鸟占横查立，人当故里耕。十年来复去，不觉二毛生。
双黛俨如嚬，应伤故国春。江山非旧主，云雨是前身。梦觉传词客，灵犹福楚人。不知千载后，何处又为神。
因君话故国，此夕倍依依。旧业临秋水，何人在钓矶。浮名如纵得，沧海亦终归。却是风尘里，如何便息机。
朝吟复暮吟，只此望知音。举世轻孤立，何人念苦心。他乡无旧识，落日羡归禽。况住寒江上，渔家似故林。
荒斋原上掩，不出动经旬。忽觉草木变，始知天地春。方期五字达，未厌一箪贫。丽句劳相勉，余非乐钓纶。
承家望一名，几欲问君平。自小非无志，何年即有成。岂能长失路，争忍学归耕。不拟逢昭代，悠悠过此生。
物外与谁期，人间又别离。四方多事日，高岳独游时。猿狖潇湘树，烟波屈宋祠。无因陪此去，空惜鬓将衰。
欲怆峨嵋别，中宵寝不能。听残池上雨，吟尽枕前灯。失计方期隐，修心未到僧。云门一万里，应笑又担簦。
故里花应尽，江楼梦尚残。半生吟欲过，一命达何难。特立圭无玷，相思草有兰。二年春怅望，不似在长安。
常时岂不别，此别异常情。南国初闻雁，中原未息兵。暗蛩侵语歇，疏磬入吟清。曾听无生说，辞师话此行。
身世两相惜，秋云每独兴。难将尘界事，话向雪山僧。力善知谁许，归耕又未能。此怀平不得，挑尽草堂灯。
哀猿听未休，禅景夜方幽。暂得同僧静，那能免客愁。影摇云外树，声袅月中秋。曾向巴江宿，当时泪亦流。
以色静胡尘，名还异众嫔。免劳征战力，无愧绮罗身。骨竟埋青冢，魂应怨画人。不堪逢旧宅，寥落对江滨。
三十世皇都，萧条是霸图。片墙看破尽，遗迹渐应无。野径通荒苑，高槐映远衢。独吟人不问，清冷自呜呜。
章句积微功，星霜二十空。僻应如我少，吟喜得君同。月上僧归后，诗成客梦中。更闻栖鹤警，清露滴青松。
故国望不见，愁襟难暂开。春潮映杨柳，细雨入楼台。静少人同到，晴逢雁正来。长安远于日，搔首独徘徊。
兰杜晓香薄，汀洲夕露繁。并闻燕塞雁，独立楚人村。雾散孤城上，滩回曙枕喧。不堪逢贾傅，还欲吊湘沅。
与世渐无缘，身心独了然。讲销林下日，腊长定中年。磬绝朝斋后，香焚古寺前。非因送小朗，不到虎溪边。
怀师不可攀，师往杳冥间。林下谁闻法，尘中只见山。终年人不到，尽日鸟空还。曾听无生说，应怜独未还。
微灯照寂寥，此夕正迢迢。丹桂得已晚，故山归尚遥。虫声移暗壁，月色动寒条。此去如真隐，期君试一瓢。
久客厌岐路，出门吟且悲。平生未到处，落日独行时。芳草不长绿，故人无重期。那堪更南渡，乡国已天涯。
坐彻秦城夏，行登越客船。去留那有著，语默不离禅。叶拥临关路，霞明近海天。更寻同社侣，应得虎溪边。
忽忆曾栖处，千峰近沃州。别来秦树老，归去海门秋。汲带寒汀月，禅邻贾客舟。遥思清兴惬，不厌石林幽。
烟老石矶平，袁郎夜泛情。数吟人不遇，千古月空明。人事年年别，春潮日日生。无因逢谢尚，风物自凄清。
渚田芳草遍，共忆故山春。独往沧洲暮，相看白发新。定过林下寺，应见社中人。只恐东归后，难将鸥鸟亲。
陶令昔居此，弄琴遗世荣。田园三亩绿，轩冕一铢轻。衰柳自无主，白云犹可耕。不随陵谷变，应只有高名。
汀洲一夜泊，久客半连樯。尽说逢秋色，多同忆故乡。孤冈生晚烧，独树隐回塘。欲问东归路，遥知隔渺茫。
长安名利路，役役古田今。征骑少闲日，绿杨无旧阴。水侵秦甸阔，草接汉陵深。紫阁曾过处，依稀白鸟沈。
中朝轩冕内，久绝宁家亲。白社同孤立，青云独并伸。致君期折槛，举职在埋轮。须信尧庭草，犹能指佞人。
闻钟独不斋，何事更关怀。静少人过院，闲从草上阶。生台无鸟下，石路有云埋。为忆禅中旧，时犹梦百崖。
绝岛跨危栏，登临到此难。夕阳高鸟过，疏雨一钟残。骇浪摇空阔，灵山厌渺漫。那堪更回首，乡树隔云端。
汉皇轻万乘，方士说三丹。不得修心要，翻知出世难。茂陵春竟绿，金掌曙空寒。何似先生去，翩翩逐彩鸾。
迟迟傍晓阴，昨夜色犹深。毕竟终须落，堪悲古与今。明年何处见，尽日此时心。蜂蝶无情极，残香更不寻。
青青伊涧松，移植在莲宫。藓色前朝雨，秋声半夜风。长闲应未得，暂赏亦难同。不及禅栖者，相看老此中。
行山行采薇，闲剪蕙为衣。避世嫌山浅，逢人说姓稀。有时还独醉，何处掩衡扉？莫看棋终局，溪风晚待归。
杜门朝复夕，岂是解谋身。梦不离泉石，林唯称隐沦。渐谙浮世事，转忆故山春。南国水风暖，又应生白蘋。
谗胜祸难防，沈冤信可伤。本图安楚国，不是怨怀王。庙古碑无字，洲晴蕙有香。独醒人尚笑，谁与奠椒浆。
一磴出林端，千峰次第看。长闲如未遂，暂到亦应难。谷树云埋老，僧窗瀑影寒。自嫌心不达，向此梦长安。
一径入千岑，幽人许重寻。不逢秦世乱，未觉武陵深。石转生寒色，云归带夕阴。却愁危坐久，看尽暝栖禽。
风紧日凄凄，乡心向此迷。水分平楚阔，山接故关低。客路缘烽火，人家厌鼓鼙。那堪独驰马，江树穆陵西。
旅泛本无定，相逢那可期。空怀白阁夜，未荅碧云诗。暮雨潮生早，春寒雁到迟。所思今不见，乡国正天涯。
步步入林中，山穷意未穷。偏逢僧话久，转与鹤栖同。烛焰风销尽，兰条露湿空。又须从此别，江上正秋鸿。
长为乡思侵，望极即沾襟。不是前山色，能伤愁客心。平芜连海尽，独树隐云深。况复斜阳外，分明有去禽。
看看秋色晚，又是出门时。白发生非早，青云去自迟。梦唯怀上国，迹不到他岐。以此坚吾道，还无愧已知。
幽植众宁知，芬芳只暗持。自无君子佩，未是国香衰。白露沾长草，春风到每迟。不如当路草，芬馥欲何为。
烟外桡声远，天涯幽梦回。争知江上客，不是故乡来。
残阳楚水畔，独吊舜时人。不及庙前草，至今江上春。
登高迎送远，春恨并依依。不得沧洲信，空看白鹤归。
风慢日迟迟，拖烟拂水时。惹将千万恨，系在短长枝。骨软张郎瘦，腰轻楚女饥。故园归未得，多少断肠思。
袅风惊未定，溪影晚来寒。不得重阳节，虚将满把看。神仙谁采掇，烟雨惜彫残。牧竖樵童看，应教爱尔难。
白首成何事，无欢可替悲。空馀酒中兴，犹似少年时。
秋风唯苦吟，举世少知音。窗前三更雨，灯前万里心。
粪墙师有诫，经笥我无惭。乱世成何事，唯添七不堪。
东国花开洞，壶中别有天。仙人推玉枕，身世倏千年。
寒食月明雨，落花香满泥。佳人持锦字，无雁寄辽西。
寻僧已寂寞，林下锁山房。松竹虽无语，牵衣借晚凉。
雨足高田白，披蓑半夜耕。人牛力俱尽，东方殊未明。
槿花不见夕，一日一回新。东风吹桃李，须到明年春。
故里琴樽侣，相逢近腊梅。江村买一醉，破泪却成咍。
牧竖持蓑笠，逢人气傲然。卧牛吹短笛，耕却傍溪田。
欲羡农家子，秋新看刈禾。苏秦无负郭，六印又如何。
日暮片帆落，江村如有情。独对沙上月，满船人睡声。
花上断续雨，江头来去风。相思春欲尽，未遣酒尊空。
白鸟波上栖，见人懒飞起。为有求鱼心，不是恋江水。
独诏胡衣出，天花落殿堂。他人不敢妒，垂泪向君王。
少壮经勤苦，衰年始浪游。谁怜不龟手，他处却封侯。
十载元正酒，相欢意转深。自量麋鹿分，只合在山林。
古树春风入，阳和力太迟。莫言生意尽，更引万年枝。
青春未得意，见花却如雠。路逢白面郎，醉插花满头。
满眼桃李花，愁人如不见。别有惜花人，东风莫吹散。
长安牡丹开，绣毂辗晴雷。若使花长在，人应看不回。
清猿啼不住，白水下来新。八月莫为客，夜长愁杀人。
圆光照一海，远客在孤舟。相忆无期见，中宵独上楼。
夜泊江门外，欢声月里楼。明朝归去路，犹隔洞庭秋。
满地梨花白，风吹碎月明。大家寒食夜，独贮望乡情。
珠箔映高柳，美人红袖垂。忽闻半天语，不见上楼时。
圣代多才俊，陆生何考槃。南山高松树，不合空摧残。九月湖上别，北风秋雨寒。殷勤叹孤凤，早食金琅玕。
泠泠花下琴，君唱渡江吟。天际一帆影，预悬离别心。以言神仙尉，因致瑶华音。回轸抚商调，越溪澄碧林。
单于虽不战，都护事边深。君执幕中秘，能为高士心。海头近初月，碛里多愁阴。西望郭犹子，将分泪满襟。
贤达不相识，偶然交已深。宿帆谒郡佐，怅别依禅林。湘水流入海，楚云千里心。望君杉松夜，山月清猿吟。
琴当秋夜听，况是洞中人。一指指应法，一声声爽神。寒虫临砌急，清吹袅灯频。何必钟期耳，高闲自可亲。
举手整花钿，翻身舞锦筵。马围行处匝，人压看场圆。歌要齐声和，情教细语传。不知心大小，容得许多怜。
之子一为别，秋霜万里心。野花山路冷，明月柳边阴。聚首情犹浅，垂鞭意更深。望君自珍重，幽赏托瑶琴。
映殿松偏好，森森列禁中。攒柯沾圣泽，疏盖引皇风。晚色连秦苑，春香满汉宫。操将金石固，材与直臣同。翠影宜青琐，苍枝秀碧空。还知沐天眷，千载更葱茏。
解绶申知足，归元道益真。离章垂睿作，祖帐别群臣。紫禁辞明主，青溪访羽人。赏延忠孝著，荣耀故乡春。
珠馆冯夷室，灵鲛信所潜。幽闲云碧牖，滉瀁水精帘。机动龙梭跃，丝萦藕淬添。七襄牛女恨，三日大人嫌。透手击吴练，凝冰笑越缣。无因听札札，空想濯纤纤。
清晨凝雪彩，新候变庭梅。树爱春荣遍，窗惊曙色催。寒光添粉壁，积润履青苔。分明六出瑞，隐映几枝开。闻笛花疑落，挥琴兴转来。曲成非寡和，长使思悠哉。
倦采蘼芜叶，贪怜照胆明。两边俱拭泪，一处有啼声。
凤律惊秋气，龙梭静夜机。星桥百枝动，云路七香飞。映月回雕扇，凌霞曳绮衣。含情向华幄，流态入重闱。欢馀夕漏尽，怨结晓骖归。谁念分河汉，还忆两心违。
梁山镇地险，积石阻云端。深谷下寥廓，层岩上郁盘。飞梁驾绝岭，栈道接危峦。揽辔独长息，方知斯路难。
标名资上善，流派表灵长。地图罗四渎，天文载五潢。方流涵玉润，圆折动珠光。独有蒙园吏，栖偃玩濠梁。
造舟浮渭日，鞭石表秦初。星文遥写汉，虹势尚凌虚。已授文成履，空题武骑书。别有临濠上，栖偃独观鱼。
花萼映芳丛，参差间早红。因风时落砌，杂雨乍浮空。影照凤池水，香飘鸡树风。岂不爱攀折，希君怀袖中。
侠客重恩光，骢马饰金装。瞥闻传羽檄，驰突救边荒。歙野山川动，嚣天旌旆扬。吴钩明似月，楚剑利如霜。电断冲胡塞，风飞出洛阳。转战磨笄俗，横行戴斗乡。手擒郅支长，面缚谷蠡王。将军占太白，小妇怨流黄。騕袅青丝骑，娉婷红粉妆。三春莺度曲，八月雁成行。谁堪坐愁思，罗袖拂空床。
盛藩资右戚，连萼重皇情。离襟怆睢苑，分途指邺城。丽日开芳甸，佳气积神京。何时骖驾入，还见谒承明。
灵台自可依，爰止竟何归？祇由城上冷，故向日轮飞。
去岁无田种，今春乏酒材。从他花鸟笑，佯醉卧楼台。
下调无人睬，高心又被瞋。不知时俗意，教我若为人。
入市非求利，过朝不为名。有时随俗物，相伴且营营。
关塞年华早，楼台别望违。试衫著煖气，开镜觅春晖。燕入窥罗幕，蜂来上画衣。情催桃李艳，心寄管弦飞。妆洗朝相待，风花暝不归。梦魂何处入，寂寂掩重扉。
自隐多姿则，欺他独自眠。故故将纤手，时时弄小弦。耳闻犹气绝，眼见若为怜。从渠痛不肯，人更别求天。
仙人好负局，隐士屡潜观。映水菱花散，临风竹影寒。月下时惊鹊，池边独舞鸾。若道人心变，从渠照胆看。
忽然闻道别，愁来不自禁。眼下千行泪，肠悬一寸心。两剑俄分匣，双凫忽异林。慇勤惜玉体，勿使外人侵。
新华发两树，分香遍一林。迎风转细影，向日动轻阴。戏蜂时隐见，飞蝶远追寻。承闻欲采摘，若个动君心。
昔时过小苑，今朝戏后园。两岁梅花匝，三春柳色繁。水明鱼影静，林翠鸟歌喧。何须杏树岭，即是桃花源。
敛笑偷残靥，含羞露半唇。一眉犹叵耐，双眼定伤人。
梦中疑是实，觉后忽非真。诚知肠欲断，穷鬼故调人。
未必由诗得，将诗故表怜。闻渠掷入火，定是欲相燃。
心虚不可测，眼细强关情。回身已入抱，不见有娇声。
眼似星初转，眉如月欲消。先须捺后脚，然后勒前腰。
忽然心里爱，不觉眼中怜。未关双眼曲，直是寸心偏。
旧来心使眼，心思眼剩传。由心使眼见，眼亦共心怜。
自怜胶漆重，相思意不穷。不惜尖头物，终日在皮中。
向来知道径，生平不忍欺。但令守行迹，何用数围棋。
千金此处有，一笑待渠为。不望全露齿，请为暂频眉。
若冷头面在，生平不熨空。即今虽冷恶，人自觅残铜。
摧毛任便点，爱色转须磨。所以研难竟，良由水太多。
尾动惟须急，头低则不平。渠今合把爵，深浅任君情。
心绪恰相当，谁能护短长。一床无两好，半丑亦何妨。
缩乾全不到，抬头则大过。若令脐下入，百放故筹多。
千看千意密，一见一怜深。但当把手子，寸斩亦甘心。
千思千肠热，一念一心焦。若为求守得，暂借可怜腰。
腰支一遇勒，心中百处伤。但若得口子，馀事不承望。
药草俱尝遍，并悉不相宜。惟须一个物，不道自应知。
积愁肠已斫，悬望眼应穿。今宵莫闭户，梦里向渠边。
卞和山未斫，羊雍地不耕。自怜无玉子，何日见琼英？
南国传椰子，东家赋石榴。聊将代左腕，长夜枕渠头。
今留片子信，可以赠佳期。裁为八幅被，时复一相思。
面非他舍面，心是自家心。何处关天事，辛苦漫追寻。
好是他家好，人非著意人。何须漫相弄，几许费精神。
怜肠忽欲断，忆眼已先开。渠未相撩拨，娇从何处来？
勒腰须巧快，捺脚更风流。但令细眼合，人自分输筹。
眼心非一处，心眼旧分离。直令渠眼见，谁遣报心知。
眼心俱忆念，心眼共追寻。谁家解事眼，副著可怜心。
数捺皮应缓，频磨快转多。渠今拔出后，空鞘欲如何。
双眉碎客胆，两眼判君心。谁能用一笑，贱价买千金。
旧来心肚热，无端强熨他。即今形势冷，谁肯重相磨。
得意似鸳鸯，情乖若吴越。不向君边尽，更知何处歇。
觜长非为嗍，项曲不由攀。但令脚直上，他自眼双翻。
发初先向口，欲竟渐伸头。从君中道歇，到底郎须休。
大夫巡麦陇，处子习桑间。若非由一箭，谁能为解颜。
平生好须弩，得挽则低头。闻君把提快，再乞五三筹。
手子从君把，腰支亦任回。人家不中物，渐渐逼他来。
素手曾经捉，纤腰又被将。即今输口子，馀事可平章。
元来不相识，判自断知闻。天公强多事，今遣若为分。
凤锦行须赠，龙梭久绝声。自恨无机杼，何日见文成？
双鸟乍失伴，两燕还相属。聊以当儿心，竟日承君足。
他道愁胜死，儿言死胜愁。愁来百处痛，死去一时休。
他道愁胜死，儿言死胜愁。日夜悬心忆，知隔几年秋。
他家解事在，未肯辄相瞋。径须刚捉著，遮莫造精神。
巧将衣障口，能用被遮身。定知心肯在，方便故邀人。
自隐风流到，人前法用多。计时应拒得，佯作不禁他。
儿今赠君别，情知复会难。莫言钗意小，可以挂渠冠。
触处寻芳树，都虑少物华。试从香处觅，正值可怜花。
变石身犹重，衔泥力尚微。从来赴甲第，两起一双飞。
九秋霜景净，千门晓望通。仙游光御路，瑞塔迥凌空。菊彩扬尧日，萸香绕舜风。天文丽辰象，窃抃仰层穹。
雪尽铜驼路，花照石崇家。年光开柳色，池影汎云华。赏洽情方远，春归景未赊。欲知多暇日，尊酒渍澄霞。
马带桃花锦，裙衔绿草罗。定知帏帽底，仪容似大哥。
淮南有小山，嬴女隐其间。折桂芙蓉浦，吹箫明月湾。扇掩将雏曲，钗承堕马鬟。欢情本无限，莫掩洛城关。
逐赏平阳第，鸣笳上苑东。鸟吟千户竹，蝶舞百花丛。时攀小山桂，共挹大王风。坐客无劳起，秦箫曲未终。
平明出御沟，解缆坐回舟。绿水澄明月，红罗结绮楼。弦歌争浦入，冠盖逐川流。白鱼臣作伴，相对舞王舟。
侠客重恩光，骏马饰金装。瞥闻传羽檄，驰突救边荒。转战磨笄地，横行戴斗乡。将军占太白，小妇怨流黄。騕袅青丝骑，娉婷红粉妆。一春莺度曲，八月雁成行。谁堪坐秋思，罗袖拂空床。
灵沼初开汉，神池旧浴尧。昔人徒习武，明代此闻韶。地脉山川胜，天恩雨露饶。时光牵利舸，春淑覆柔条。芳酝酲千日，华笺落九霄。幸承欢赉重，不觉醉归遥。
明发扈山巅，飞龙高在天。山南平对巩，山北远通燕。瞻彼冈峦峻，凭兹士马妍。九圻行若砥，万谷辗如川。罗网开三面，闾阎问百年。泽将春雪比，文共晓星连。徯后逢今圣，登台谢曩贤。唯馀事君节，不让古人先。
天锡我宗盟，元戎付夏卿。多才兼将相，必勇独横行。经纬称人杰，文章作代英。山川看是阵，草木想为兵。不待河冰合，犹防塞月明。有谋当系丑，无战且绥氓。阃外传三略，云中冀一平。感恩同义激，怅别屡魂惊。直视前旌掣，遥闻后骑鸣。还期方定日，复此出郊迎。
云埃夜澄廓，山日晓晴鲜。叶落苍江岸，鸿飞白露天。磷磷含水石，幂幂覆林烟。客心久无绪，秋风殊未然。
旧说江陵观，初疑神化来。空山结云阁，绮靡随风回。奈何任一柱，斯焉容众材。奇功非长世，今馀草露台。
咿嚘不可信，以此败怀王。客死峣关路，返葬岐江阳。啼狖抱山月，饥狐猎野霜。一闻怀沙事，千载尽悲凉。
寒山上半空，临眺尽寰中。是日巡游处，晴光远近同。川明分渭水，树暗辨新丰。岩壑清音暮，天歌起大风。
洞府寒山曲，天游日旰回。披云看石镜，拂雪上金台。竹径龙骖下，松庭鹤辔来。双童还献药，五色耀仙材。
青海和亲日，潢星出降时。戎王子婿宠，汉国舅家慈。春野开离宴，云天起别词。空弹马上曲，讵减凤楼思。
翼翼宸恩永，煌煌福地开。离光升宝殿，震气绕香台。上界幡花合，中天伎乐来。愿君无量寿，仙乐屡徘徊。
朗朗神居峻，轩轩瑞象威。圣君成愿果，太子拂天衣。至乐三灵会，深仁四皓归。还闻涡水曲，更绕白云飞。
梁王池馆好，晓日凤楼通。竹町罗千卫，兰筵降两宫。清歌芳树下，妙舞落花中。臣觉筵中听，还如大国风。
进酒忘忧观，箫韶喜降临。帝尧敦族礼，王季友兄心。竹院龙鸣笛，梧宫凤绕林。大风将小雅，一字尽千金。
绿竹初成苑，丹砂欲化金。乘龙与骖凤，歌吹满山林。爽气凝情迥，寒光映浦深。忘忧题此观，为乐赏同心。
宝镜颁神节，凝规写圣情。千秋题作字，长寿带为名。月向天边下，花从日里生。不承悬象意，谁辨照心明。
孔圣家邹鲁，儒风蔼典坟。龙骖回旧宅，凤德咏馀芬。入室神如在，升堂乐似闻。悬知一王法，今日待明君。
回銮青岳观，帐殿紫烟峰。仙路迎三鸟，云衢驻两龙。园林看化塔，坛墠识馀封。山外闻箫管，还如天上逢。
千行发御柳，一叶下仙筇。青浦宸游至，朱城佳气浓。云霞交暮色，草树喜春容。蔼蔼天旗转，清笳入九重。
青气含春雨，知从岱岳来。行云避师出，洒雨待车回。厌浥尘清道，空濛柳映台。最宜三五夜，晴月九重开。
今岁好拖钩，横衔敞御楼。长绳系日住，贯索挽河流。斗力频催鼓，争都更上筹。春来百种戏，天意在宜秋。
周召尝分陕，诗书空复传。何如万乘眷，追赏二南篇。郡带洪河侧，宫临大道边。洛城将日近，佳气满山川。
寒更玉漏催，晓色御前开。泱漭云阴积，氤氲风雪回。山知银作瓮，宫见璧成台。欲验丰年象，飘摇仙藻来。
温谷媚新丰，骊山横半空。汤池薰水殿，翠木暖烟宫。起疾逾仙药，无私合圣功。始知尧舜德，心与万人同。
仲秋金帝起，五日土行昭。瑞表壬寅露，光传甲子宵。阴风吹大泽，梦日照昌朝。不独华封老，千年喜祝尧。
堂邑山林美，朝恩晦日游。园亭含淑气，竹树绕春流。舞席千花妓，歌船五彩楼。群欢与王泽，岁岁满皇州。
陇首名公石，来承圣札归。鱼龙生意态，钩剑动铓辉。字得神明保，词惭少女徽。谁家羽林将，又逐凤书飞。
金坛启曙闱，真气肃微微。落月衔仙窦，初霞拂羽衣。香随龙节下，云逐凤箫飞。暂住蓬莱戏，千年始一归。
窈窕流精观，深沈紫翠庭。金奁调上药，宝案读仙经。作赋看神雨，乘槎辨客星。秪应谢人俗，轻举托云軿。
金炉承道诀，玉牒启玄机。云逐笙歌度，星流宫殿飞。乘风嬉浩荡，窥月弄光辉。唯有三山鹤，应同千载归。
道记开中箓，真官表上清。焚香三鸟至，炼药九仙成。天上灵书下，空中妙伎迎。迎来出烟雾，渺渺戏蓬瀛。
西掖持醇酒，东山就白云。开轩绿池映，命席紫兰芬。舞度花为伴，莺来管作群。太平多乐事，春物共氛氲。
窈窕留清馆，虚徐步晚阴。水连伊阙近，树接夏阳深。柳蔓怜垂拂，藤梢爱上寻。讶君轩盖侣，非复俗人心。
凤吹遥将断，龙旗送欲还。倾都邀节使，传酌缓离颜。春碛沙连海，秋城月对关。和戎因赏魏，定远莫辞班。
东山怀卧理，南省怅悲翁。共见前途促，何知后会同。莫轻一筵宴，明日半成空。况尔新离阙，思归迷梦中。
畴昔同声友，骞飞出凤池。风云一荡薄，日月屡参差。此别黄叶下，前期安可知。谁怜楚南树，不为岁寒移。
常时好闲独，朋旧少相过。及尔宣风去，方嗟别日多。淮流春晼晚，江海路蹉跎。百岁屡分散，欢言复几何。
将星移北洛，神雨避东京。为负刚肠誉，还追强项名。白云向伊阙，黄叶散昆明。多谢弦歌宰，稀闻桴鼓声。
河朔人无岁，荆南义廪开。将兴汎舟役，必仗济川才。夜月临江浦，春云历楚台。调饥坐相望，绣服几时回。
汉掖通沙塞，边兵护草腓。将行司马令，助以铁冠威。白露鹰初下，黄尘骑欲飞。明年春酒熟，留酌二星归。
斗酒贻朋爱，踌蹰出御沟。依然四牡别，更想八龙游。密亲仕燕冀，连年迩寇雠。因君阅河朔，垂泪语幽州。
青组言从史，鸿都忽见求。款言人向老，饮别岁方秋。髣髴长安陌，平生是旧游。何时复相遇，宛在水中流。
数步圆塘水，双鸿戢羽仪。一飞乔木上，一返故林垂。澹泊含秋景，虚明抱夜规。无因留绝翰，云海意差池。
孤城抱大江，节使往朝宗。果是台中旧，依然水上逢。京华遥比日，疲老飒如冬。窃羡能言鸟，衔恩向九重。
和玉悲无已，长沙宦不成。天从扇枕愿，人遂倚门情。方外怀司马，江东忆步兵。问君栖泊处，空岭夜猿惊。
送客之江上，其人美且才。风波万里阔，故旧十年来。剑拔蛟随断，弓张鸟自摧。阳桥书落落，驿马定先回。
昔滥貂蝉长，同承雨露霏。今参鱼鳖守，望美洞庭归。浦树悬秋影，江云烧落辉。离魂似征雁，恒往帝乡飞。
离筵非燕喜，别酒正销魂。念汝犹童孺，嗟予隔远藩。津亭拔心草，江路断肠猿。他日将何见，愁来独倚门。
异壤同羁窜，途中喜共过。愁多时举酒，劳罢或长歌。南海风潮壮，西江瘴疠多。于焉复分手，此别伤如何。
二年共游处，一旦各西东。请君聊驻马，看我转征蓬。画鹢愁南海，离驹思北风。何时似春雁，双入上林中。
惠好交情重，辛勤世事多。荆南久为别，蓟北远来过。寄目云中鸟，留欢酒上歌。影移春复间，迟暮两如何。
江如晓天净，石似暮霞张。征帆一流览，宛若巫山阳。楚客思归路，秦人谪异乡。猿鸣孤月夜，再使泪沾裳。
南土多为寇，西江尽畏途。山行阻篁竹，水宿碍萑蒲。使越才应有，征蛮力岂无。空传人赠剑，不见虎衔珠。
江势连山远，天涯此夜愁。霜空极天静，寒月带江流。思起南征棹，文高北望楼。自怜如坠叶，泛泛侣仙舟。
兰成追宋玉，旧宅偶词人。笔涌江山气，文骄云雨神。包胥非救楚，随会反留秦。独有东阳守，来嗟古树春。
旅窜南方远，传闻北使来。旧庭知玉树，合浦识珠胎。白发因愁改，丹心托梦回。皇恩若再造，为忆不然灰。
山城丰日暇，闭户见天心。东旷迎朝色，西楼引夕阴。书观千载近，学静二毛深。忽有南风至，吹君堂上琴。
灉湖佳可游，既近复能幽。林里栖精舍，山间转去舟。雁飞江月冷，猿啸野风秋。不是迷乡客，寻奇处处留。
危楼泻洞湖，积水照城隅。命驾邀渔火，通家引凤雏。山晴红蕊匝，洲晓绿苗铺。举目思乡县，春光定不殊。
湖上奇峰积，山中芳树春。何知绝世境，来遇赏心人。清旧岩前乐，呦嘤鸟兽驯。静言观听里，万法自成轮。
晦日嫌春浅，江浦看湔衣。道傍花欲合，枝上鸟犹稀。共忆浮桥晚，无人不醉归。寄书题此日，雁过洛阳飞。
西楚茱萸节，南淮戏马台。宁知沅水上，复有菊花杯。亭帐凭高出，亲朋自远来。短歌将急景，同使兴情催。
昔日接㒿倒，今我葛巾翻。宿酒何时醒，形骸不复存。忽闻有嘉客，躧步出闲门。桃花春径满，误识武陵源。
忽惊石榴树，远出渡江来。戏问芭蕉叶，何愁心不开。微霜拂宫桂，凄吹扫庭槐。荣盛更如此，惭君独见哀。
亚相本时英，归来复国桢。朝推长孺直，野慕隐之清。传节还闽嶂，皇华入汉京。宁思江上老，岁晏独无成。
富贵还乡国，光华满旧林。秋风树不静，君子叹何深。故老空悬剑，邻交日散金。众芳摇落尽，独有岁寒心。
日御临双阙，天街俨百神。雷兹作解气，岁复建寅春。喜候开星驿，欢声发市人。金环能作赋，来入管弦新。
世上求真客，天台去不还。传闻有仙要，梦寐在兹山。朱阙青霞断，瑶堂紫月闲。何时枉飞鹤，笙吹接人间。
天明江雾歇，洲浦棹歌来。绿水逶迤去，青山相向开。城临蜀帝祀，云接楚王台。旧知巫山上，游子共徘徊。
人务南亭少，风烟北院多。山花迷径路，池水拂藤萝。萍散鱼时跃，林幽鸟任歌。悠然白云意，乘兴抱琴过。
巫山云雨峡，湘水洞庭波。九辨人犹摈，三秋雁始过。旃裘吴地尽，髫荐楚言多。不果朝宗愿，其如江汉何。
除夜清樽满，寒庭燎火多。舞衣连臂拂，醉坐合声歌。至乐都忘我，冥心自委和。今年只如此，来岁知如何。
仙浦生罗袜，神京染素衣。裨山期益峻，照日幸增辉。夕伴龙媒合，朝游凤辇归。独怜范甑下，思绕画梁飞。
婚礼知无贺，承家叹有辉。亲迎骥子跃，吉兆凤雏飞。温席开华扇，梁门换褧衣。遥思桃李日，应赋采蘋归。
碣馆英灵在，瑶山美谥尊。剪桐悲曩戏，攻玉怆新恩。宫仗传驰道，朝衣送国门。千秋谷门外，明月照西园。
梁国深文雅，淮王爱道仙。帝欢同宴日，神夺上宾年。旒旐飞行树，帷宫宿野烟。指言君爱弟，挥泪满山川。
西华三公族，东闱五可才。玉环初受庆，金玦反逢灾。桂殿花空落，桐园月自开。朝云将暮雨，长绕望思台。
昔日三朝路，逶迤四望车。绣腰长命绮，隐髻连枝花。今春戾园树，索然无岁华。共伤千载后，惟号一王家。
五瑞分王国，双珠映后家。文飞书上凤，武结笥中蛇。出豫荣前马，回鸾丧后车。衮衣将锡命，泉路有光华。
国骋双骐骥，庭仪两凤皇。将星连相位，玉树伴金乡。歌舞侯家艳，轩裘戚里光。安知杜陵下，碑版已相望。
王宰丹青化，春卿礼乐才。缁衣传旧职，华衮赠新哀。路泣群官送，山嘶驷马回。佳辰无白日，宾阁有青苔。
门歌出野田，冠带寝穷泉。万事皆身外，平生尚目前。西垣紫泥綍，东岳白云篇。自惜同声处，从今遂绝弦。
相宅隆坤宝，承家占海封。庭中男执雁，门外女乘龙。鸣玉游三省，摐金侍九重。一朝宾客散，留剑在青松。
才美临淄北，名高淮海东。羽仪三省遍，渔猎五车通。玉殿孤新榜，珠英落旧丛。徒悬一宝剑，何处访徐公。
海岱英灵气，胶庠礼乐资。风流满天下，人物擅京师。疾起扬雄赋，魂游谢客诗。从今好文主，遗恨不同时。
象设存华馆，威仪下墓田。凤池伤旧草，麟史泣遗编。帷盖墟烟没，干旌陇日悬。古来埋玉树，流恨满山川。
锦帐为郎日，金门待诏时。杨宫先上赋，柏殿几连诗。瞬息琴歌断，凄凉箫挽悲。那堪霸陵岸，回首望京师。
宅兆西陵上，平生雅志从。城临丹阙近，山望白云重。会葬知元伯，看碑识蔡邕。无由接神理，挥涕向青松。
常时好宾客，永日对弦歌。是日归泉下，伤心无奈何。墓庭人已散，祭处鸟来过。碑石生苔藓，荣名岂复多。
忠鲠难为事，平生尽畏途。如弦心自直，秀木势恒孤。诏葬南陵道，神游北斗枢。贵门传万石，馀庆在双珠。
爵位题龙旐，威仪出凤城。路傍人泣送，门外马嘶迎。万事非吾有，千悲是世情。昔焉称夏日，今也谥冬卿。
窅然长夜台，举世可哀哉。泉户一朝闭，松风四面来。石碑填駮藓，珠服聚尘埃。谁言辽东鹤，千年往复回。
蒲密遥千载，鸣琴始一追。公卿传世范，仁义续灵基。不待南游禄，何先北帝期。玉棺从此闭，金鼎代相欺。
嘉会良难永，芳樽此夜閒。别离三春暮，亲爱两乡间。落花已覆水，岩云欲起山。庭兰行可佩，采采赠河关。
吴楚分江镇，华容改旧城。讶君来远谒，知有去思情。风度沅湘险，烟还云梦平。寄言洞庭郡，何德子为名？
天德平无外，关门东复西。不将千里隔，何用一丸泥。
乐奏天恩满，杯来秋兴高。更蒙萧相国，对席饮醇醪。
圣德垂甘露，天章下大风。又乘黄阁赏，愿作黑头公。
西掖恩华降，南宫命席阑。讵知鸡树后，更接凤池欢。
秋阴士多感，雨息夜无尘。清樽宜明月，复有平生人。
今日此相送，明年此相待。天上客星回，知君渡东海。
真人降紫气，邀我丹田宫。远寄双飞舄，飞飞不碍空。
大师捐世去，空馀法力在。远寄无碍香，心随到南海。
即今三伏尽，尚自在临邛。归途千里外，秋月定相逢。
蜀地寒犹暖，正朝发早梅。偏惊万里客，已复一年来。
去国年方晏，愁心转不堪。离人与江水，终日向西南。
实相归悬解，虚心暗在通。澄江明月内，应是色成空。
故岁今宵尽，新年明旦来。愁心随斗柄，东北望春回。
夜风吹醉舞，庭户对酣歌。愁逐前年少，欢迎今岁多。
桃枝堪辟恶，爆竹好惊眠。歌舞留今夕，犹言惜旧年。
今岁元日乐，不谢往年春。知向来心道，谁为昨夜人。
耗磨传兹日，纵横道未宜。但令不忌醉，翻是乐无为。
家居洛阳下，举目见嵩山。刻作茱萸节，情生造化间。
黄花宜泛酒，青岳好登高。稽首明廷内，心为天下劳。
菊酒携山客，萸囊系牧童。路疑随大隗，心似问鸿蒙。
九日重阳数，三秋万实成。时来谒轩后，罢去坐蓬瀛。
晚节欢重九，高山上五千。醉中知遇圣，梦里见寻仙。
白首看黄叶，徂颜复几何。空惭棠树下，不见政成歌。
狱中生白发，岭外罢红颜。古来相送处，凡得几人还。
万里投荒裔，来时不见亲。一朝成白首，看取报家人。
董氏娇娆性，多为窈窕名。人随秋月落，韵入捣衣声。
粉蕊粘妆簏，金花竭翠条。夜台无戏伴，魂影向谁娇。
旧亭红粉阁，宿处白云关。春日双飞去，秋风独不还。
舞席沾残粉，歌梁委旧尘。独伤窗里月，不见帐中人。
三月时将尽，空房妾独居。蛾眉愁自结，鬓发没情梳。
夏氏阶隋乱，自言河朔雄。王师进谷水，兵气临山东。前扫成皋阵，却下洛阳宫。义合帝图起，威加天宇同。轩台百年外，虞典一巡中。战龙思王业，倚马赋神功。
结庐桐竹下，室迩人相深。接垣分竹径，隔户共桐阴。落花朝满岸，明月夜披林。竹有龙鸣管，桐留凤舞琴。奇声与高节，非吾谁赏心。
高名出汉阴，禅阁跨香岑。众山既围绕，长川复回临。云峰晓灵变，风木夜虚吟。碧湫龙池满，苍松虎径深。旧知青岩意，偏入杳冥心。何由侣飞锡，从此脱朝簪。
许公信国桢，克美具瞻情。百事资朝问，三章广世程。处高心不有，临节自为名。朱户传新戟，青松拱旧茔。凄凉丞相府，馀庆在玄成。
寒灰飞玉琯，汤井驻金舆。既得方明相，还寻大隗居。悬泉珠贯下，列帐锦屏舒。骑远林逾密，笳繁谷自虚。门旗堑复磴，殿幕裹通渠。舞凤迎公主，雕龙赋婕妤。地幽天赏洽，酒乐御筵初。菲才叨侍从，连藻愧应徐。
圣德与天同，封峦欲报功。诏书期日下，灵感应时通。触石云呈瑞，含花雪告丰。积如沙照月，散似面从风。舞集仙台上，歌流帝乐中。遥知百神喜，洒路待行宫。
寒食春过半，花秾鸟复娇。从来禁火日，会接清明朝。斗敌鸡殊胜，争毬马绝调。晴空数云点，香树百风摇。改木迎新燧，封田表旧烧。皇情爱嘉节，传曲与箫韶。
圣情留曩镇，佳气翊兴王。增戟雄都府，高车转太常。川横八练阔，山带五龙长。连帅初恩命，天人旧纪纲。饯涂飞御藻，阖境自生光。明主徵循吏，何年下凤皇。
圣政惟稽古，宾门引上才。坊因购书立，殿为集贤开。髦彦星辰下，仙章日月回。字如龙负出，韵是凤衔来。庭柳馀春驻，宫莺早夏催。喜承芸阁宴，幸奉柏梁杯。
万心翘乐宴，三舍缓昌时。山接夏云险，台留春日迟。节移芳未歇，兴隔赏仍追。醉后传嘉惠，楼前舞圣慈。皇恩与时合，天意若人期。故发前旬雨，新垂湛露诗。
蒲坂横临晋，华芝晓望秦。关城雄地险，桥路扼天津。楼映行宫日，堤含宫树春。黄云随宝鼎，紫气逐真人。东咏唐虞迹，西观周汉尘。山河非国宝，明主爱忠臣。
牛斗三分国，龙骧一统年。智高宁受制，风急肯回船。有策擒吴嚭，无言让范宣。援孤因势屈，功重为谗偏。旧迹灰尘散，枯坟故老传。百代逢明主，何辞死道边。
河上无名老，知非汉代人。先探道德要，留待圣明辰。玄妙为天下，清虚用谷神。化将和气一，风与太初邻。灵庙观遗像，仙歌入至真。皇心齐万物，何处不同尘。
周狩闻岐礼，秦都辨雍名。献禽天子孝，存老圣皇情。温润宜冬幸，游畋乐岁成。汤云出水殿，暖气入山营。坎意无私洁，乾心称物平。帝歌流乐府，溪谷也增荣。
汉苑佳游地，轩庭近侍臣。共持荣幸日，来赏艳阳春。馔玉颁王篚，摐金下帝钧。池台草色遍，宫观柳条新。花绶光连榻，朱颜畅饮醇。圣朝多乐事，天意每随人。
乐游形胜地，表里望郊宫。北阙连天顶，南山对掌中。皇恩贷芳月，旬宴美成功。鱼戏芙蓉水，莺啼杨柳风。春光看欲暮，天泽恋无穷。长袖招斜日，留光待曲终。
侍帝金华讲，千龄道固稀。位将贤士设，书共学徒归。首命深燕隗，通经浅汉韦。列筵荣赐食，送客愧儒衣。贺燕窥檐下，迁莺入殿飞。欲知朝野庆，文教日光辉。
小暑夏弦应，徽音商管初。愿赍长命缕，来续大恩馀。三殿褰珠箔，群官上玉除。助阳尝麦彘，顺节进龟鱼。甘露垂天酒，芝花捧御书。合丹同蝘蜓，灰骨共蟾蜍。今日伤蛇意，衔珠遂阙如。
千龄逢启圣，万域共来威。庆接郊禋后，酺承农事稀。御楼横广路，天乐下重闱。鸾凤调歌曲，虹霓动舞衣。合声云上聚，连步月中归。物睹恩无外，神和道入微。镐京陪乐饮，柏殿奉文飞。徒竭秋云影，何资春日晖。
五德生王者，千龄启圣人。赤光来照夜，黄云上覆晨。海县衔恩久，朝章献舞新。高居帝座出，夹道众官陈。槊杖洗清景，磬管凝秋旻。珠囊含瑞露，金镜抱仙轮。何岁无乡饮，何田不报神。薰歌与名节，传代幸群臣。
六龙鸣玉銮，九折步云端。河络南浮近，山经北上难。羽仪映松雪，戈甲带春寒。百谷晨笳动，千岩晓仗攒。皇心感韶节，敷藻念人安。既立省方馆，复建礼神坛。扈跸参天老，承荣忝夏官。长勤百年意，思见一胜残。
大块镕群品，经生偶圣时。猥承三事命，虚忝百僚师。右揆谋华硕，前星傅重资。连骞求旧礼，滥典乐贤诗。赐釜同荣拜，摐金宴宰司。菊花吹御酒，兰叶捧天词。宝历休明盛，颓年晷漏衰。少留青史笔，未敢赤松期。
汉武横汾日，周王宴镐年。何如造区夏，复此睦亲贤。巢凤新成阁，飞龙旧跃泉。棣华歌尚在，桐叶戏仍传。禁籞氛埃隔，平台景物连。圣慈良有裕，王道固无偏。问俗兆人阜，观风五教宣。献图开益地，张乐奏钧天。侍酒衢樽满，询刍谏鼓悬。永言形友爱，万国共周旋。
六月歌周雅，三边遣夏卿。欲施攻战法，先作简稽行。礼乐知谋帅，春秋识用兵。一劳堪定国，万里即长城。策有和戎利，威传破虏名。军前雨洒道，楼上月临营。别藻瑶华降，同衣锦襮荣。关山由义近，戎马为恩轻。丝竹路傍散，风云马上生。朝廷谓吉甫，邦国望君平。
葱郁兴王郡，殷忧启圣图。周成会西土，汉武幸南都。岁卜銮舆迈，农祠雁政敷。武威棱外域，文教靡中区。警跸干戈捧，朝宗万玉趋。旧藩人事革，新化国容殊。壁有真龙画，庭馀鸣凤梧。丛觞祝尧寿，合鼎献汤厨。阳乐寒初变，春恩蛰更苏。三耆颁命服，五稔复田输。君赋大风起，人歌湛露濡。从臣观玉叶，方愿纪灵符。
冬狩美秦正，新丰乐汉行。星陈玄武阁，月对羽林营。寒木罗霜仗，空山响夜更。恩深灵液暖，节劲古松贞。文武皆王事，输心不为名。
射观通玄阙，兵栏辟御筵。雕弧月半上，画的晕重圆。羿后神幽赞，灵王法暗传。贯心精四返，饮羽妙三联。雪鹤来衔箭，星麟下集弦。一逢军宴洽，万庆武功宣。
豫动三灵赞，时巡四海威。陕关凌曙出，平路半春归。霍镇迎云罕，汾河送羽旂。山南柳半密，谷北草全稀。迟日宜华盖，和风入袷衣。上林千里近，应见百花飞。
离亭拂御沟，别曲舞船楼。诏饯朝廷牧，符分海县忧。股肱还入郡，父母更临州。扇逐仁风传，车随霖雨流。恩光水上溢，荣色柳间浮。预待群方最，三公不远求。
尧舜传天下，同心致太平。吾君内举圣，远合至公情。锡命承丕业，崇亲享大名。二天资广运，两曜益齐明。道畅昆虫乐，恩深朽蠹荣。皇舆久西幸，留镇在东京。合宴千官入，分曹百戏呈。乐来嫌景遽，酒著讶寒轻。喜气连云阁，欢呼动洛城。人间知几代，今日见河清。
石涧泉虚落，松崖路曲回。闻君北溪下，想像南山隈。近念鼎湖别，遥思云嶂陪。不同奇觏往，空睹斯文来。岁后寒初变，春前芳未开。黄蕤袅岸柳，紫萼折村梅。尽室兹游玩，盈门几乐哉。嗟留洛阳陌，梦诣建章台。野失巢由性，朝非元凯才。布怀钦远迹，幽意日尘埃。
徐陈尝并作，枚马亦同时。各负当朝誉，俱承明主私。夫君迈前侣，观国骋奇姿。山似鸣威凤，泉如出宝龟。才雄子云笔，学广仲舒帷。紫绶拂三寺，朱门临九逵。昔我含香日，联尔缙云司。朝携兰省步，夕退竹林期。中路一分手，数载来何迟。求友还相得，群英复在兹。留台少人务，方驾递寻追。涉玩怀同赏，沾芳忆共持。迎宾南涧饮，载妓东城嬉。春郊绿亩秀，秋涧白云滋。名画披人物，良书讨滞疑。兴来光不惜，欢往迹如遗。岁晏罢行乐，层城间所思。夜魂灯处厌，朝发镜前衰。忽枉崔骃什，兼流韦孟词。曲高弥寡和，主善代为师。齐戒观华玉，留连叹色丝。终惭起予者，何足与言诗。
水竹幽闲地，簪缨近侍臣。雍容乘暇日，潇洒出嚣尘。树对思朋鸟，池深入养鳞。管弦高逐吹，歌舞妙含春。老子叨专席，欢邀隔缙绅。此中情不浅，遥寄赏心人。
温谷寒林薄，群游乐事多。佳人蹀骏马，乘月夜相过。秀色然红黛，娇香发绮罗。镜前鸾对舞，琴里凤传歌。妒宠倾新意，衔恩奈老何。为君留上客，欢笑敛双蛾。
万类春皆乐，徂颜独不怡。年来人更老，花发意先衰。乳鹊穿坛画，巢蜂触网丝。平生美容色，宿昔影中疑。远道何由梦，同心在者谁。西风欲谁语，悯默遂无词。
都邑群方首，商泉旧俗讹。变风须恺悌，成化伫弦歌。畴昔圭璋友，雍容文雅多。振缨游省闼，锵玉宰京河。别曲鸾初下，行轩雉尚过。百壶非饯意，流咏在人和。
书阁移年岁，文明难复辞。欢言冬雪满，恨别夏云滋。外尹方为政，高明自不欺。老人骖驭往，童子狎雏嬉。日茂西河俗，寂寥东观期。遥怀秀才令，京洛见新诗。
虏地河冰合，边城备此时。兵连紫塞路，将举白云司。提剑荣中贵，衔珠盛出师。日华光组练，风色焰旌旗。投笔尊前起，横戈马上辞。梅花吹别引，杨柳赋归诗。
燕人同窜越，万里自相哀。影响无期会，江山此地来。暮年伤泛梗，累日慰寒灰。潮水东南落，浮云西北回。俱看石门远，倚棹两悲哉。
传闻合浦叶，曾向洛阳飞。何日南风至，还随北使归。红颜渡岭歇，白首对秋衰。高歌何由见，层堂不可违。谁怜炎海曲，泪尽血沾衣。
待罪居重译，穷愁暮雨秋。山临鬼门路，城绕瘴江流。人事今如此，生涯尚可求。逢君入乡县，传我念京周。别恨归途远，离言暮景遒。夷歌翻下泪，芦酒未消愁。闻有胡兵急，深怀汉国羞。和亲先是诈，款塞果为雠。释系应分爵，蠲徒几复侯。廉颇诚未老，孙叔宜无谋。若道冯唐事，皇恩尚可收。
绝镇功难立，悬军命匪轻。复承迁相后，弥重任贤情。将起神仙地，才称礼乐英。长心堪系虏，短语足论兵。日授休门法，星教置阵名。龙泉恩已著，燕颔相终成。月窟穷天远，河源入塞清。老天操别翰，承旨颂升平。
求友殊损益，行道异穷申。缀我平生气，吐赠薄游人。结恩事明主，忍爱远辞亲。色丽成都俗，膏腴蜀水滨。如何从宦子，坚白共缁磷。日月千龄旦，河山万族春。怀铅书瑞府，横草事边尘。不及安人吏，能令王化淳。
远莅长沙渚，欣逢贾谊才。江山疲应接，风日复晴开。江树云间断，湘山水上来。近洲朝鹭集，古戍夜猿哀。岸杼含苍救，河蒲秀紫台。月馀偏地赏，心尽故人杯。自我违京洛，嗟君此溯洄。容华因别老，交旧与年颓。梦见长安陌，朝宗实盛哉。
城外宵钟敛，闺中曙火残。朝光曜庭雪，宿冻聚池寒。正色临厅事，疑词定笔端。除苛囹圄息，伐枳吏人宽。河内功犹浅，淮阳疾未安。镜中星发变，顿使世情阑。
水国何辽旷，风波遂极天。西江三纪合，南浦二湖连。危堞临清境，烦忧暂豁然。九围观掌内，万象阅眸前。日去长沙渚，山横云梦田。汀葭变秋色，津树入寒烟。潜穴探灵诡，浮生揖圣仙。至今人不见，迹灭事空传。
画作飞凫艇，双双竞拂流。低装山色变，急棹水华浮。土尚三闾俗，江传二女游。齐歌迎孟姥，独舞送阳侯。鼓发南湖溠，标争西驿楼。并驱常诧速，非畏日光遒。
留侯封万户，园令寿千金。本为成王业，初由赋上林。繁荣安足恃，霜露递相寻。鸟哭楚山外，猿啼湘水阴。梦中城阙近，天畔海云深。空对忘忧酌，离忧不去心。
杞梓滞江滨，光华向日新。难兄金作友，媚子玉为人。山水含秋兴，池亭借善邻。檐松风送静，院竹鸟来驯。翠斝吹黄菊，雕盘鲙紫鳞。缓歌将醉舞，为拂绣衣尘。
摇落长年叹，蹉跎远宦心。北风嘶代马，南浦宿阳禽。佳此黄花酌，酣馀白首吟。凉云霾楚望，濛雨蔽荆岑。登眺思清景，谁将眷浊阴。钓歌出江雾，樵唱入山林。鱼以嘉名采，木为美材侵。大道由中悟，逍遥匪外寻。参佐多君子，词华妙赏音。留题洞庭观，望古意何深。
平湖晓望分，仙峤气氛氲。鼓枻乘清渚，寻峰弄白云。江寒天一色，日静水重纹。树坐参猿啸，沙行入鹭群。缘源斑筱密，罥径绿萝纷。洞穴传虚应，枫林觉自熏。双童有灵药，愿取献明君。
日出洞庭水，春山挂断霞。江涔相映发，卉木共纷华。湘戍南浮阔，荆关北望赊。湖阴窥魍魉，丘势辨巴蛇。岛户巢为馆，渔人艇作家。自怜心问景，三岁客长沙。
炎洲苦三伏，永日卧孤城。赖此闲庭夜，萧条夜月明。独歌还太息，幽感见馀声。江近鹤时叫，山深猿屡鸣。息心观有欲，弃知返无名。五十知天命，吾其达此生。
念别灉湖去，浮舟更一临。千峰出浪险，万木抱烟深。南郡延恩渥，东山恋宿心。露花香欲醉，时鸟啭馀音。涉趣皆留赏，无奇不遍寻。莫言山水间，幽意在鸣琴。
尔家叹穷鸟，吾族赋归田。莫道荣枯异，同嗟世网牵。黄陵浮汨渚，青草会湘川。去国逾三岁，兹山老二年。寒鸮鸣舍下，昏虎卧篱前。客泪堪斑竹，离亭欲赠荃。放言久无次，触兴感成篇。
流落经荒外，逍遥此梵宫。云峰吐月白，石壁淡烟红。宝塔灵仙涌，悬龛造化功。天香涵竹气，虚呗引松风。檐牖飞花入，廊房激水通。猿鸣知谷静，鱼戏辨江空。静默将何贵，惟应心境同。
东北春风至，飘飘带雨来。拂黄先变柳，点素早惊梅。树蔼悬书阁，烟含作赋台。河鱼未上冻，江蛰已闻雷。美人宵梦著，金屏曙不开。无缘一启齿，空酌万年杯。
穷冬万花匝，永夜百忧攒。危戍临江火，空斋入雨寒。断猿知屡别，嘶雁觉虚弹。心对炉灰死，颜随庭树残。旧恩怀未报，倾胆镜中看。
陈焦心息尽，死意不期生。何幸光华旦，流人归上京。愁将网共解，服与代俱明。复是三阶正，还逢四海平。谁能定礼乐，为国著功成。
东汉兴唐历，南河复禹谋。宁知瘴疠地，生入帝皇州。雷雨苏虫蛰，春阳放鸴鸠。洄沿炎海畔，登降闽山陬。岭路分中夏，川源得上流。见花便独笑，看草即忘忧。自始居重译，天星已再周。乡关绝归望，亲戚不相求。弃杖枯还植，穷鳞涸更浮。道消黄鹤去，运启白驹留。江妾晨炊黍，津童夜棹舟。盛明良可遇，莫后洛城游。
闻君庭竹咏，幽意岁寒多。叹息为冠小，良工将奈何。
有意嫌兵部，专心望考功。谁知脚蹭蹬，几落省墙东。
旅人倚征棹，薄暮起劳歌。笑揽清溪月，清辉不厌多。
寒川消积雪，冻浦渐通流。日暮人归尽，沙禽上钓舟。
既作湖阴客，如何更远游？章江昨夜雨，送我过扬州。
北临白云涧，南望清风阁。出树见行人，隔溪有鱼跃。
飞塔凌霄起，宸游一届焉。金壶新泛菊，宝座即披莲。就日摇香辇，凭云出梵天。祥氛与佳色，相伴杂炉烟。
孔门太山下，不见登封时。徒有先王法，今为明主思。恩加万乘幸，礼致一牢祠。旧宅千年外，光华空在兹。
山祗亦望幸，云雨见灵心。岳馆逢朝霁，关门解宿阴。咸京天上近，清渭日边临。我武因冬狩，何言是即禽。
眷言感忠义，何有间山川。徇节今如此，离情空复然。皇心在勤恤，德泽委昭宣。周月成功后，明年或劳还。
东土淹龙驾，西人望翠华。山川祗询物，宫观岂为家。十月回星斗，千官捧日车。洛阳无怨思，巡幸更非赊。
驰道当河陕，陈诗问国风。川原三晋别，襟带两京同。后殿函关尽，前旌阙塞通。行看洛阳陌，光景丽天中。
贤王有池馆，明主赐春游。淑气林间发，恩光水上浮。徒惭和鼎地，终谢巨川舟。皇泽空如此，轻生莫可酬。
清洛象天河，东流形胜多。朝来逢宴喜，春尽却妍和。泉鲔欢时跃，林莺醉里歌。赐恩频若此，为乐奈人何。
河汉非应到，汀洲忽在斯。仍逢帝乐下，如逐海槎窥。春赏时将换，皇恩岁不移。今朝游宴所，莫比天泉池。
纤纤折杨柳，持此寄情人。一枝何足贵，怜是故园春。迟景那能久，芳菲不及新。更愁征戍客，容鬓老边尘。
姹女矜容色，为花不让春。既争芳意早，谁待物华真。叶作参差发，枝从点缀新。自然无限态，长在艳阳晨。
蝉嘶玉树枝，向夕惠风吹。幸入连宵听，应缘饮露知。思深秋欲近，声静夜相宜。不是黄金饰，清香徒尔为。
万乘飞黄马，千金狐白裘。正逢银霰积，如向玉京游。瑞色铺驰道，花文拂綵旒。还闻吉甫颂，不共郢歌俦。
忽对林亭雪，瑶华处处开。今年迎气始，昨夜伴春回。玉润窗前竹，花繁院里梅。东郊斋祭所，应见五神来。
稽亭追往事，睢苑胜前闻。飞阁凌芳树，华池落綵云。藉草人留酌，衔花鸟赴群。向来同赏处，惟恨碧林曛。
伊川与灞津，今日祓除人。岂似龙山上，还同湘水滨。衰颜忧更老，淑景望非春。禊饮岂吾事，聊将偶俗尘。
离别念同嬉，芬荣欲共持。独攀南国树，遥寄北风时。林惜迎春早，花愁去日迟。还闻折梅处，更有棣华诗。
仙禁生红药，微芳不自持。幸因清切地，还遇艳阳时。名见桐君箓，香闻郑国诗。孤根若可用，非直爱华滋。
清切紫庭垂，葳蕤防露枝。色无玄月变，声有惠风吹。高节人相重，虚心世所知。凤皇佳可食，一去一来仪。
棠棣闻馀兴，乌衣有旧游。门前杜城陌，池上曲江流。暇日尝繁会，清风咏阻修。始知西峙岳，同气此相求。
与君尝此志，因物复知心。遗我龙钟节，非无玳瑁簪。幽素宜相重，雕华岂所任。为君安首饰，怀此代兼金。
君有百鍊刃，堪断七重犀。谁开太阿匣，持割武城鸡。竟与尚书佩，遥应天子提。何时遇操宰，当使玉如泥。
旬雨不愆期，由来自若时。尔无言郡政，吾岂欲天欺。常念涓尘益，惟欢草树滋。课成非所拟，人望在东菑。
云雨俱行罢，江天已洞开。炎氛霁后灭，边绪望中来。作骥君垂耳，为鱼我曝鳃。更怜湘水赋，还是洛阳才。
贾生流寓日，扬子寂寥时。在物多相背，唯君独见思。渔为江上曲，雪作郢中词。忽枉兼金讯，长怀伐木诗。
穿筑非求丽，幽闲欲寄情。偶怀因壤石，真意在蓬瀛。苔益山文古，池添竹气清。从兹果萧散，无事亦无营。
场藿已成岁，园葵亦向阳。兰时独不偶，露节渐无芳。旨异菁为蓄，甘非蔗有浆。人多利一饱，谁复惜馨香。
幸得不锄去，孤苗守旧根。无心羡旨蓄，岂欲近名园。遇赏宁充佩，为生莫碍门。幽林芳意在，非是为人论。
林居逢岁晏，遇物使情多。蘅茝不时与，芬荣奈汝何。更怜篱下菊，无如松上萝。因依自有命，非是隔阳和。
家在湘源住，君今海峤行。经过正中道，相送倍为情。心逐书邮去，形随世网婴。因声谢远别，缘义不缘名。
蜀严化已久，沈冥空所思。尝闻卖卜处，犹忆下帘时。驱传应经此，怀贤倘问之。归来说往事，历历偶心期。
江水天连色，无涯净野氛。微明岸傍树，凌乱渚前云。举棹形徐转，登舻意渐分。渺茫从此去，空复惜离群。
元僚行上计，举饯出林丘。忽望题舆远，空思解榻游。别筵铺柳岸，征棹倚芦洲。独叹湘江水，朝宗向北流。
南土秋虽半，东湖草未黄。聊乘风日好，来汎芰荷香。兰棹无劳速，菱歌不厌长。忽怀京洛去，难与共清光。
荷叶生幽渚，芳华信在兹。朝朝空此地，采采欲因谁。但恐星霜改，还将蒲稗衰。怀君美人别，聊以赠心期。
荷蓧旋江澳，衔杯饯霸陵。别前林鸟息，归处海烟凝。风土乡情接，云山客念凭。圣朝岩穴选，应待鹤书徵。
屡别容华改，长愁意绪微。义将私爱隔，情与故人归。薄宦无时赏，劳生有事机。离魂今夕梦，先绕旧林飞。
鬼谷还成道，天台去学仙。行应松子化，留与世人传。此地烟波远，何时羽驾旋？当须一把袂，城郭共依然。
平生属良友，结绶望光辉。何知人事拙，相与宦情非。别路穿林尽，征帆际海归。居然已多意，况复两乡违。
解巾行作吏，尊酒谢离居。修竹含清景，华池澹碧虚。地将幽兴惬，人与旧游疏。林下纷相送，多逢长者车。
送客南昌尉，离亭西候春。野花看欲尽，林鸟听犹新。别酒青门路，归轩白马津。相知无远近，万里尚为邻。
我与文雄别，胡然邑吏归。贤人安下位，鸷鸟欲卑飞。激节轻华冕，移官徇綵衣。羡君行乐处，从此拜庭闱。
海郡雄蛮落，津亭壮越台。城隅百雉映，水曲万家开。里树桄榔出，时禽翡翠来。观风犹未尽，早晚使车回。
云嶂天涯尽，川途海县穷。何言此地僻，忽与故人同。身负邦君弩，情纡御史骢。王程不我驻，离思逐秋风。
征骖稍靡靡，去国方迟迟。路绕南登岸，情摇北上旗。故人怜别日，旅雁逐归时。岁晏无芳草，将何寄所思。
江路与天连，风帆何淼然。遥林浪出没，孤舫鸟联翩。常爱千钧重，深思万事捐。报恩非徇禄，还逐贾人船。
山气朝来爽，溪流日向清。远心何处惬，闲棹此中行。丛桂林间待，群鸥水上迎。徒然适我愿，幽独为谁情。
归去南江水，磷磷见底清。转逢空阔处，聊洗滞留情。浦树遥如待，江鸥近若迎。津途别有趣，况乃濯吾缨。
湘岸多深林，青冥昼结阴。独无谢客赏，况复贾生心。草色虽云发，天光或未临。江潭非所遇，为尔白头吟。
归舟宛何处，正值楚江平。夕逗烟村宿，朝缘浦树行。于役已弥岁，言旋今惬情。乡郊尚千里，流目夏云生。
落日摧行舫，逶迤洲渚间。虽云有物役，乘此更休闲。暝色生前浦，清晖发近山。中流澹容与，唯爱鸟飞还。
长林何缭绕，远水复悠悠。尽日馀无见，为心那不愁。忆将亲爱别，行为主恩酬。感激空如此，芳时屡已遒。
江岫殊空阔，云烟处处浮。上来群噪鸟，中去独行舟。牢落谁相顾，逶迤日自愁。更将心问影，于役复何求。
行舟傍越岑，窈窕越溪深。水闇先秋冷，山晴当昼阴。重林间五色，对壁耸千寻。惜此生遐远，谁知造化心。
昔年尝不调，兹地亦邅回。本谓双凫少，何知驷马来。人非汉使橐，郡是越王台。去去虽殊事，山川长在哉。
明发临前渚，寒来净远空。水纹天上碧，日气海边红。景物纷为异，人情赖此同。乘槎自有适，非欲破长风。
溪流清且深，松石复阴临。正尔可嘉处，胡为无赏心。我由不忍别，物亦有缘侵。自匪常行迈，谁能知此音。
尝闻继老聃，身退道弥耽。结宇倚青壁，疏泉喷碧潭。苔石随人古，烟花寄酒酣。山光纷向夕，归兴杜城南。
一作江南守，江林三四春。相鸣不及鸟，相乐喜关人。日守朱丝直，年催华发新。淮阳秪有卧，持此度芳辰。
端居正无绪，那复发秦筝。纤指传新意，繁弦起怨情。悠扬思欲绝，掩抑态还生。岂是声能感，人心自不平。
感惜芳时换，谁知客思悬。忆随鸿向煖，愁学马思边。留滞机还息，纷拿网自牵。东南起归望，何处是江天。
仙宗出赵北，相业起山东。明德尝为礼，嘉谋屡作忠。论经白虎殿，献赋甘泉宫。与善今何在？苍生望已空。
宿昔三台践，荣华驷马归。印从青琐拜，翰入紫宸挥。题剑恩方重，藏舟事已非。龙门不可望，感激涕沾衣。
永叹常山宝，沈埋京兆阡。同盟会五月，华表记千年。渺漫野中草，微茫空里烟。共悲人事绝，唯对杜陵田。
韦玄方继相，荀爽复齐名。在贵兼天爵，能贤出世卿。学闻金马诏，神见玉人清。藏壑今如此，为山遂不成。
相如只谢病，子敬忽云亡。岂悟瑶台雪，分彫玉树行。清规留草议，故事在封章。本谓山公启，而今殁始扬。
返葬长安陌，秋风箫鼓悲。奈何相送者，不是平生时。寒影催年急，哀歌助晚迟。宁知建旟罢，丹旐向京师。
家受专门学，人称入室贤。刘桢徒有气，管辂独无年。谪去长沙国，魂归京兆阡。从兹匣中剑，埋没罢冲天。
洗石空江碧，青山诲远游。一岩深似室，六月冷如秋。藓壁镌诗古，松风响涧幽。晚来山气重，明月岛云浮。
函谷虽云险，黄河已复清。圣心无所隔，空此置关城。
嶙嶙故城垒，荒凉空戍楼。在德不在险，方知王道休。
上苑春先入，中园花尽开。唯馀幽径草，尚待日光催。
滔滔大江水，天地相终始。经阅几世人，复叹谁家子。
东望何悠悠，西来昼夜流。岁月既如此，为心那不愁。
天命诚有集，王业初惟艰。剪商自文祖，夷项在兹山。地识斩蛇处，河临饮马间。威加昔运往，泽流今圣还。尊祖颂先烈，赓歌安用攀。绍成即我后，封岱出天关。
清秋发高兴，凉月复闲宵。光逐露华满，情因水镜摇。同时亦所见，异路无相招。美景向空尽，欢言随事销。忽听金华作，诚如玉律调。南宫尚为后，东观何其辽。名数虽云隔，风期幸未遥。今来重馀论，怀此更终朝。
探秘孰云远，忘怀复尔同。日寻高深意，宛是神仙中。跻险搆灵室，诡制非人功。潜洞黝无底，殊庭忽似梦。岂如武安凿，自若茅山通。造物良有寄，嬉游乃惬衷。犹希咽玉液，从此升云空。咄咄共携手，泠然且驭风。
湘流绕南岳，绝目转青青。怀禄未能已，瞻途屡所经。烟屿宜春望，林猿莫夜听。永路日多绪，孤舟天复冥。浮没从此去，嗟嗟劳我形。
仓庚昨归候，阳鸟今去时。感物遽如此，劳生安可思。养真无上格，图进岂前期。清节往来苦，壮容离别衰。盛明非不遇，弱操自云私。孤楫清川泊，征衣寒露滋。风朝津树落，日夕岭猿悲。牵役而无悔，坐愁秪自怡。当须报恩已，终尔谢尘缁。
蘋藻生南涧，蕙兰秀中林。嘉名有所在，芳气无幽深。楚子初逞志，樊妃尝献箴。能令更择士，非直罢从禽。旧国皆湮灭，先王亦莫寻。唯传贤媛陇，犹结后人心。牢落山川意，萧疏松柏阴。破墙时直上，荒径或斜侵。惠问终不绝，风流独至今。千春思窈窕，黄鸟复哀音。
配天昭圣业，率土庆辉光。春发三条路，酺开百戏场。流恩均庶品，纵观聚康庄。妙舞来平乐，新声出建章。分曹日抱戴，赴节凤归昌。幸奏承云乐，同晞湛露阳。气和皆有感，泽厚自无疆。饱德君臣醉，连歌奉柏梁。
设险诸侯地，承平圣主巡。东君朝二月，南旆拥三辰。寒出重关尽，年随行漏新。瑞云丛捧日，芳树曲迎春。舞咏先驰道，恩华及从臣。汾川花鸟意，并奉属车尘。
昔者河边叟，谁知隐与仙。姓名终不识，章句此空传。迹为坐忘晦，言犹强著诠。精灵竟何所，祠宇独依然。道在纡宸眷，风行动睿篇。从兹化天下，清净复何先。
万乘华山下，千岩云汉中。灵居虽窅密，睿览忽玄同。日月临高掌，神仙仰大风。攒峰势岌岌，翊辇气雄雄。揆物知幽赞，铭勋表圣衷。会应陪玉检，来此告成功。
孟月摄提贞，乘时我后征。晨严九折度，暮戒六军行。日御驰中道，风师卷太清。戈鋋林表出，组练雪间明。动植希皇豫，高深奉睿情。陪游七圣列，望幸百神迎。气色烟犹喜，恩光草尚荣。之罘称万岁，今此复同声。
大君毕能事，端扆乐成功。运与千龄合，欢将万国同。汉酺歌圣酒，韶乐舞薰风。河洛荣光遍，云烟喜气通。春华顿觉早，天泽倍知崇。草木皆沾被，犹言不在躬。
宝筵延厚命，供帐序群公。形胜宜春接，威仪建礼同。晞阳人似露，解愠物从风。朝庆千龄始，年华二月中。辉光遍草木，和气发丝桐。岁岁无为化，宁知乐九功。
汉王思钜鹿，晋将在弘农。入蜀举长算，平吴成大功。与浑虽不协，归皓实为雄。孤绩沦千载，流名感圣衷。万乘度荒陇，一顾凛生风。古节犹不弃，今人争效忠。
迢递终南顶，朝朝阊阖前。朅来青绮外，高在翠微先。双凤褰为阙，群龙俨若仙。还知到玄圃，更是谒甘泉。夜雨尘初灭，秋空月正悬。诡容纷入望，霁色宛成妍。东极华阴践，西弥嶓冢连。奔峰出岭外，瀑水落云边。汉帝宫将苑，商君陌与阡。林华铺近甸，烟霭绕晴川。既庶仁斯及，分忧政已宣。山公启事罢，吉甫颂声传。济济金门步，洋洋玉树篇。徒歌虽有属，清越岂同年。
积阳虽有晦，经月未为灾。上念人天重，先祈云汉回。仁心及草木，号令起风雷。照烂阴霞止，交纷瑞雨来。三辰破黍稷，四达屏氛埃。池溜因添满，林芳为洒开。听中声滴沥，望处影徘徊。惠泽成丰岁，昌言发上才。无论验石鼓，不是御云台。直颂皇恩浃，崇朝遍九垓。
未央钟漏晚，仙宇蔼沈沈。武卫千庐合，严扃万户深。左掖知天近，南窗见月临。树摇金掌露，庭徙玉楼阴。他日闻更直，中宵属所钦。声华大国宝，夙夜近臣心。逸兴乘高阁，雄飞在禁林。宁思窃抃者，情发为知音。
清风阊阖至，轩盖承明归。云月爱秋景，林堂开夜扉。何言兼济日，尚与宴私违。兴逐蒹葭变，文因棠棣飞。人伦用忠孝，帝德已光辉。赠弟今为贵，方知陆氏微。
时来不自意，宿昔谬枢衡。翊圣负明主，妨贤愧友生。罢归犹右职，待罪尚南荆。政有留棠旧，风因继组成。高轩问疾苦，烝庶荷仁明。衰废时所薄，秪言僚故情。
陟邻初禀训，献策幸逢时。朝列且云忝，君恩复若兹。庭闱际海曲，轺传荷天慈。顾己欢乌鸟，闻君泣素丝。才明应主召，福善岂神欺。但愿白心在，终然涅不淄。
轩掖殊清秘，才华固在斯。兴因膏泽洒，情与惠风吹。所美应人誉，何私亦我仪。同声感乔木，比翼谢长离。价以陆生减，贤惭鲍叔知。薄游尝独愧，芳讯乃兼施。此夜金闺籍，伊人琼树枝。飞鸣复何远，相顾幸媞媞。
辙迹陈家巷，诗书孟子邻。偶来乘兴者，不值草玄人。契是忘年合，情非累日申。闻君还薄暮，见眷及兹辰。赠我如琼玖，将何报所亲。
芳月尽离居，幽怀重起予。虽言春事晚，尚想物华初。迟日皦方照，高斋澹复虚。笋成林向密，花落树应疏。赠鲤情无间，求莺思有馀。暄妍不相待，含叹欲焉如。
宅生惟海县，素业守郊园。中览霸王说，上徼明主恩。一行罢兰径，数载历金门。既负潘生拙，俄从周任言。逶迤恋轩陛，萧散反丘樊。旧径稀人迹，前池耗水痕。并看芳树老，唯觉敝庐存。自我栖幽谷，逢君翳覆盆。孟轲应有命，贾谊得无冤。江上行伤远，林间偶避喧。地偏人事绝，时霁鸟声繁。独善心俱闭，穷居道共尊。乐因南涧藻，忧岂北堂萱。幽意加投漆，新诗重赠轩。平生徇知己，穷达与君论。
汉相推人杰，殷宗伐鬼方。还闻出将重，坐见即戎良。上策应为豫，中权且用光。令申兵气倍，威憺虏魂亡。树比公孙大，城如道济长。夏云登陇首，秋露泫辽阳。武德舒宸眷，文思饯乐章。感恩身既许，激节胆犹尝。祖帐倾朝列，军麾驻道傍。诗人何所咏，尚父欲鹰扬。
将相有更践，简心良独难。远图尝画地，超拜乃登坛。戎即昆山序，车同渤海单。义无中国费，情必远人安。他日文兼武，而今栗且宽。自然来月窟，何用刺楼兰。南至三冬晚，西驰万里寒。封侯自有处，征马去啴啴。
征骖入云壑，始忆步金门。通籍微躯幸，归途明主恩。匪唯徇行役，兼得慰晨昏。是节暑云炽，纷吾心所尊。海县且悠缅，山邮日骏奔。徒知恶嚣事，未暇息阴论。峣武经陈迹，衡湘指故园。水闻南涧险，烟望北林繁。远霭千岩合，幽声百籁喧。阴泉夏犹冻，阳景昼方暾。懿此高深极，徒令梦想存。盛明期有报，长往复奚言。
记言闻直史，筑室面层阿。岂不承明入，终云幽意多。沈冥高士致，休浣故人过。前岭游氛灭，中林芳气和。兹辰阻佳趣，望美独如何。
秪役已云久，乘闲返服初。块然屏尘事，幽独坐林闾。清旷前山远，纷喧此地疏。乔木凌青霭，修篁媚绿渠。耳和绣翼鸟，目畅锦鳞鱼。寂寞心还间，飘飖体自虚。兴来命旨酒，临罢阅仙书。但乐多幽意，宁知有毁誉。尚想争名者，谁云要路居。都忘下流叹，倾夺竟何如。
高斋复晴景，延眺属清秋。风物动归思，烟林生远愁。纷吾自穷海，薄宦此中州。取路无高足，随波适下流。岁华空冉冉，心曲且悠悠。坐惜芳时歇，胡然久滞留。
橘柚南中暖，桑榆北地阴。何言荣落异，因见别离心。吾亦江乡子，思归梦寐深。闻君去水宿，结思渺云林。牵缀从浮事，迟回谢所钦。东南行舫远，秋浦念猿吟。
极望涔阳浦，江天渺不分。扁舟从此去，鸥鸟自为群。他日怀真赏，中年负俗纷。适来果微尚，倏尔会斯文。复想金闺籍，何如梦渚云。我行多胜寄，浩思独氛氲。
香阁起崔嵬，高高沙版开。攀跻千仞上，纷诡万形来。草间商君陌，云重汉后台。山从函谷断，川向斗城回。林里春容变，天边客思催。登临信为美，怀远独悠哉。
披轩肆流览，云壑见深重。空水秋弥净，林烟晚更浓。坐隅分洞府，檐际列群峰。窈窕生幽意，参差多异容。还惭大隐迹，空想列仙踪。赖此升攀处，萧条得所从。
城楼枕南浦，日夕顾西山。宛宛鸾鹤处，高高烟雾间。仙井今犹在，洪厓久不还。金编莫我授，羽驾亦难攀。檐际千峰出，云中一鸟闲。纵观穷水国，游思遍人寰。勿复尘埃事，归来且闭关。
指涂跻楚望，策马傍荆岑。稍稍松篁入，泠泠涧谷深。观奇逐幽映，历险忘岖嵚。上界投佛影，中天扬梵音。焚香忏在昔，礼足誓来今。灵异若有对，神仙真可寻。高僧闻逝者，远俗是初心。藓驳经行处，猿啼燕坐林。归真已寂灭，留迹岂湮沈。法地自兹广，何云千万金。
兹山蕴灵异，走望良有归。丘祷虽已久，氓心难重违。迟明申藻荐，先夕旅岩扉。独宿云峰下，萧条人吏稀。我来不外适，幽抱自中微。静入风泉奏，凉生松栝围。穷年滞远想，寸晷阅清晖。虚美怅无属，素情缄所依。诡随嫌弱操，羁束谢贞肥。义济亦吾道，诚存为物祈。灵心倏已应，甘液幸而飞。闭阁且无责，随车安敢希。多惭德不感，知复是耶非。
南国更数世，北湖方十洲。天清华林苑，日晏景阳楼。果下回仙骑，津傍驻綵斿。凫鹥喧凤管，荷芰斗龙舟。七子陪诗赋，千人和棹讴。应言在镐乐，不让横汾秋。风俗因纾慢，江山成易由。驹王信不武，孙叔是无谋。佳气日将歇，霸功谁与修。桑田东海变，麋鹿姑苏游。否运争三国，康时劣九州。山虽幕府在，馆岂豫章留。水淀还相阅，菱歌亦故遒。雄图不足问，唯想事风流。
昔年亟攀践，征马复来过。信若山川旧，谁如岁月何。蜀相吟安在，羊公碣已磨。令图犹寂寞，嘉会亦蹉跎。宛宛樊城岸，悠悠汉水波。逶迤春日远，感寄客情多。地本原林秀，朝来烟景和。同心不同赏，留叹此岩阿。
天宇何其旷，江城坐自拘。层楼百馀尺，迢递在西隅。暇日时登眺，荒郊临故都。累累见陈迹，寂寂想雄图。古往山川在，今来郡邑殊。北疆虽入郑，东距岂防吴。几代传荆国，当时敌陕郛。上流空有处，中土复何虞。枕席夷三峡，关梁豁五湖。承平无异境，守隘莫论夫。自罢金门籍，来参竹使符。端居向林薮，微尚在桑榆。直似王陵戆，非如宁武愚。今兹对南浦，乘雁与双凫。
山槛凭南望，川途眇北流。远林天翠合，前浦日华浮。万井缘津渚，千艘咽渡头。渔商多末事，耕稼少良畴。自守陈蕃榻，尝登王粲楼。徒然骋目处，岂是获心游。向迹虽愚谷，求名异盗丘。息阴芳木所，空复越乡忧。
高深不可厌，巡属复来过。本与众山绝，况兹韶景和。危楼入水倒，飞槛向空摩。杂树缘青壁，樛枝挂绿萝。潭清能彻底，鱼乐好跳波。有象言虽具，无端思转多。同怀不在此，孤赏欲如何。
尝闻薛公泪，非直雍门琴。窜逐留遗迹，悲凉见此心。府中因暇豫，江上幸招寻。人事已成古，风流独至今。闲情多感叹，清景暂登临。无复甘棠在，空馀蔓草深。晴光送远目，胜气入幽襟。水去朝沧海，春来换碧林。赋怀湘浦吊，碑想汉川沈。曾是陪游日，徒为梁父吟。
方驾与吾友，同怀不异寻。偶逢池竹处，便会江湖心。夏近林方密，春馀水更深。清华两辉映，闲步亦窥临。蘋藻复佳色，凫鹥亦好音。韶芳媚洲渚，蕙气袭衣襟。萧散皆为乐，裴回从所钦。谓予成夙志，岁晚共抽簪。
定省荣君赐，来归是昼游。林乌飞旧里，园果让新秋。枝长南庭树，池临北涧流。星霜屡尔别，兰麝为谁幽。善积家方庆，恩深国未酬。栖栖将义动，安得久情留。
忆昨闻佳境，驾言寻昔蹊。非惟初物变，亦与旧游暌。幽渚为君说，清晨即我携。途深独睥睨，历险共攀跻。林笋苞青箨，津杨委绿荑。荷香初出浦，草色复缘堤。乐处将鸥狎，谭端用马齐。且言临海郡，兼话武陵溪。异壤风烟绝，空山岩径迷。如何际朝野，从此待金闺。
园绮值秦末，嘉遁此山阿。陈迹向千古，荒途始一过。硕人久沦谢，乔木自森罗。故事昔尝览，遗风今岂讹。泌泉空活活，樵叟独皤皤。是处清晖满，从中幽兴多。长怀赤松意，复忆紫芝歌。避世辞轩冕，逢时解薜萝。盛明今在运，吾道竟如何。
薄宦晨昏阙，尊尊义取斯。穷愁年貌改，寂历尔胡为。不谄词多忤，无容礼益卑。微生尚何有？远迹固其宜。思扰梁山曲，情遥越鸟枝。故园从海上，良友邈天涯。云雨叹一别，川原劳载驰。上惭伯乐顾，中负叔牙知。去国诚寥落，经途弊险巇。岁逢霜雪苦，林属蕙兰萎。欲赠幽芳歇，行悲旧赏移。一从关作限，两见月成规。苒苒穷年籥，行行尽路岐。征鞍税北渚，归帆指南垂。树晚犹葱茜，江寒尚渺瀰。土风从楚别，山水入湘奇。石濑相奔触，烟林更蔽亏。层崖夹洞浦，轻舸汎澄漪。松筱行皆傍，禽鱼动辄随。惜哉边地隔，不与故人窥。畴昔陪鹓鹭，朝阳振羽仪。来音虽寂寞，接景每逶迤。朝罢冥尘事，宾来话酒卮。邀欢逐芳草，结兴选华池。及此风成叹，何时雾可披。自怜无用者，谁念有情离。望美音容阔，怀贤梦想疲。因声达霄汉，持拙守东陂。
昔岁尝陈力，中年退屏居。承颜方弄鸟，放性或观鱼。曾是安疵拙，诚非议卷舒。林园事益简，烟月赏恒馀。不意栖愚谷，无阶奉诏书。湛恩均大造，弱植愧空虚。肃命趋仙阙，侨装抚传车。念行开祖帐，怜别降题舆。谁谓风期许，叨延礼数殊。义沾投分末，情及解携初。追饯扶江介，光辉烛里闾。子云应寂寞，公叔为吹嘘。景物春来异，音容日向疏。川原行稍稳，钟鼓听犹徐。林隔王公舆，云迷班氏庐。恋亲唯委咽，思德更踌躇。徇义当由此，怀安乃阙如。愿酬明主惠，行矣岂徒欤。
尝蓄名山意，兹为世网牵。征途屡及此，初服已非然。日落青岩际，溪行绿筱边。去舟乘月后，归鸟息人前。数曲迷幽嶂，连圻触闇泉。深林风绪结，遥夜客情悬。非梗胡为泛，无膏亦自煎。不知于役者，相乐在何年。
故人宣城守，亦在江南偏。如何分虎竹，相与间山川。章绶胡为者，形骸非自然。含情津渡阔，倚望脰空延。远近闻佳政，平生仰大贤。推心徒有属，会面良无缘。日夕遵前渚，江村投暮烟。念行秪意默，怀远岂言宣。委曲风波事，难为尺素传。
云间有数鹤，抚翼意无违。晓日东田去，烟霄北渚归。欢呼良自适，罗列好相依。远集长江静，高翔众鸟稀。岂烦仙子驭，何畏野人机。却念乘轩者，拘留不得飞。
嵩岳神惟降，汾川鼎气雄。生才作霖雨，继代有清通。天下称贤相，朝端挹至公。自家来佐国，移孝入为忠。霜露多前感，丘园想旧风。扈巡过晋北，问俗到河东。便道恩华降，还乡礼教崇。野尊延故老，朝服见儿童。
贵贱虽殊等，平生窃下风。云泥势已绝，山海纳还通。忽叹登龙者，翻将吊鹤同。琴诗犹可托，剑履独成空。畴昔尝论礼，兴言每匪躬。人思崔琰议，朝掩祭遵公。作善神何酷，依仁命不融。天文虚北斗，人事罢南宫。上幸既伤旧，下流弥感衷。无恩报国士，徒欲问玄穹。
一尉东南远，谁知此夜欢。诸侯倾皂盖，仙客整黄冠。染翰灯花满，飞觞云气寒。欣承国士遇，更借美人看。
远客襄阳郡，来过海岸家。樽开柏叶酒，灯发九枝花。妙曲逢卢女，高才得孟嘉。东山行乐意，非是竞繁华。
灵异寻沧海，笙歌访翠微。江鸥迎共狎，云鹤待将飞。琪树尝仙果，琼楼试羽衣。遥知神女问，独怪阮郎归。
山绕楼台出，溪通里闬斜。曾为谢客郡，多有逐臣家。海气朝成雨，江天晚作霞。题书报贾谊，此湿似长沙。
土地穷瓯越，风光肇建寅。插桃销瘴疠，移竹近阶墀。半是吴风俗，仍为楚岁时。更逢习凿齿，言在汉川湄。
拙宦从江左，投荒更海边。山将孤屿近，水共恶溪连。地湿梅多雨，潭蒸竹起烟。未应悲晚发，炎瘴苦华年。
东越相逢地，西亭送别津。风潮看解缆，云海去愁人。乡在桃林岸，山连枫树春。因怀故园意，归与孟家邻。
窜谪边穷海，川原近恶溪。有时闻虎啸，无夜不猿啼。地暖花长发，岩高日易低。故乡可忆处，遥指斗牛西。
腊月今知晦，流年此夕除。拾樵供岁火，帖牖作春书。柳觉东风至，花疑小雪馀。忽逢双鲤赠，言是上冰鱼。
在家娇小女，卷幔爱花丛。不畏罗衣湿，折花风雨中。
西行碍浅石，北转入溪桥。树色烟轻重，湖光风动摇。百花乱飞雪，万岭叠青霄。猿挂临潭筱，鸥迎出浦桡。惟应赏心客，兹路不言遥。
五马向西椒，重阳坐丽谯。徐州带绿水，楚国在青霄。张幕连江树，开筵接海潮。凌云词客语，回雪无人娇。梅福惭仙吏，羊公赏下僚。新丰酒旧美，况是菊花朝。
凉夜窥清沼，池空水月秋。满轮沈玉镜，半魄落银钩。蟾影摇轻浪，菱花渡浅流。漏移光渐洁，云敛色偏浮。似璧悲三献，疑珠怯再投。能持千里意，来照楚乡愁。
作相开黄阁，为郎奏赤墀。君臣道合体，父子贵同时。国以推贤答，家无内举疑。凤池真水镜，兰省得华滋。未睹风流日，先闻新赋诗。江山清谢朓，花木媚丘迟。吏部来何暮，王言念在兹。丹青无不可，霖雨亦相期。昔我投荒处，孤烟望岛夷。群鸥终日狎，落叶数年悲。渔父留歌咏，江妃入兴词。今将献知己，相感勿吾欺。
昔闻班家子，笔砚忽然投。一朝抚长剑，万里入荒陬。岂不服艰险，只思清国雠。山川去何岁，霜露几逢秋。玉塞已遐廓，铁关方阻修。东都日窅窅，西海此悠悠。卒使功名建，长封万里侯。
万里扈封峦，群公遇此欢。幔城连夜静，霜仗满空寒。辇路宵烟合，旌门晓月残。明朝陪圣主，山下礼圆坛。
玉女贵妃生，嫛婗始发声。金盆浴未了，绷子绣初成。翡翠雕芳缛，真珠帖小缨。何时学健步？斗取落花轻。
社金流茂祉，庭玉表奇才。竹似因谈植，兰疑入梦栽。乌将八子去，凤逐九雏来。今夜明珠色，当随满月开。
王家傍绿池，春色正相宜。岂有楼台好，兼看草树奇。石榴天上叶，椰子日南枝。出入千门里，年年乐未移。
半额画双蛾，盈盈烛下歌。玉杯寒意少，金屋夜情多。香艳王分帖，裙娇敕赐罗。平阳莫相妒，唤出不如他。
天子爱贤才，星郎入拜来。明光朝半下，建礼直初回。名带含香发，文随绮幕开。披云自有镜，从此照仙台。
辍史空三署，题舆佐一方。祖筵开霁景，征陌直朝光。水陆风烟隔，秦吴道路长。伫闻敷善政，邦国咏惟康。
游女泛江晴，莲红水复清。竞多愁日暮，争疾畏船倾。波动疑钗落，风生觉袖轻。相看未尽意，归浦棹歌声。
夜帆时未发，同侣暗相催。山晓月初下，江鸣潮欲来。稍分扬子岸，不辨越王台。自客水乡里，舟行知几回。
茫茫烟水上，日暮阴云飞。孤坐正愁绪，湖南谁捣衣。
离忧耿未和，春虑忽蹉跎。择木猿知去，寻泥燕独过。惊花翻霁日，垂柳拂烟波。激意屡怡赏，无如乡念何。
远水沈西日，寒沙聚夜鸥。平湖乘月满，飞棹接星流。黄叶鸣凄吹，苍葭扫暗洲。愿移沧浦赏，归待颍川游。
湾潭幽意深，杳霭涌寒岑。石痕秋水落，岚气夕阳沈。澄彻天为底，渊玄月作心。青溪非大隐，归弄白云浔。
客心惊暮序，宾雁下襄州。共赏重阳节，言寻戏马游。湖风秋戍柳，江雨暗山楼。且酌东篱菊，聊祛南国愁。
郡馆临清赏，开扃坐白云。讼虚棠户曙，观静竹檐曛。悬榻迎宾下，趋庭学礼闻。风传琴上意，遥向日华纷。
避马台中贵，登车岭外遥。还因贡赋礼，来谒大明朝。地入商山路，乡连渭水桥。承恩返南越，尊酒重相邀。
柱下闻周史，书中慰越吟。近看三岁字，遥见百年心。价以吹嘘长，恩从顾盼深。不栽桃李树，何日得成阴。
共襆台郎被，俱褰郡守帷。罚金殊往日，鸣玉幸同时。五马来何晚，双鱼赠已迟。江头望乡月，无夜不相思。
事佛轻金印，勤王度玉关。不知从树下，还肯到人间。楚水青莲净，吴门白日闲。圣朝须助理，绝莫爱东山。
天朝辟书下，风宪取才难。更谒麒麟殿，重簪獬豸冠。月明湘水夜，霜重桂林寒。别后头堪白，时时镜里看。
忠义三朝许，威名四海闻。更乘归鲁诏，犹忆破胡勋。别路逢霜雨，行营对雪云。明朝郭门外，长揖大将军。
何处堪留客，香林隔翠微。薜萝通驿骑，山竹挂朝衣。霜引台乌集，风惊塔雁飞。饮茶胜饮酒，聊以送将归。
少小客游梁，依然似故乡。城池经战阵，人物恨存亡。夏雨桑条绿，秋风麦穗黄。有书无寄处，相送一沾裳。
旌节临溪口，寒郊斗觉暄。红亭移酒席，画鹢逗江村。云带歌声飏，风飘舞袖翻。花间催秉烛，川上欲黄昏。
正月风光好，逢君上客稀。晓风催鸟啭，春雪带花飞。堂上吹金管，庭前试舞衣。俸钱供酒债，行子未须归。
北斗回新岁，东园值早春。竹风能醒酒，花月解留人。邑宰陶元亮，山家郑子真。平生颇同道，相见日相亲。
羡尔方为吏，衡门独晏如。野猿偷纸笔，山鸟污图书。竹里藏公事，花间隐使车。不妨垂钓坐，时脍小江鱼。
古戍依重险，高楼见五梁。山根盘驿道，河水浸城墙。庭树巢鹦鹉，园花隐麝香。忽然江浦上，忆作捕鱼郎。
阶下双梅树，春来画不成。晚时花未落，阴处叶难生。摘子防人到，攀枝畏鸟惊。风光先占得，桃李莫相轻。
学凤年犹小，乘龙日尚赊。初封千户邑，忽驾五云车。地接金人岸，山通玉女家。秋风何太早，吹落禁园花。
平子归田处，园林接汝濆。落花开户入，啼鸟隔窗闻。池净流春水，山明敛霁云。昼游仍不厌，乘月夜寻君。
童子学修道，诵经求出家。手持贝多叶，心念优昙花。得度北州近，随缘东路赊。一身求清净，百毳纳袈裟。钟岭更飞锡，炉峰期结跏。深心大海水，广愿恒河沙。此去不堪别，彼行安可涯。殷勤结香火，来世上牛车。
昔喜三身净，今悲万劫长。不应归北斗，应是向西方。舍利众生得，袈裟弟子将。鼠行残药碗，虫网旧绳床。别起千花塔，空留一草堂。支公何处在，神理竟茫茫。
江天寒意少，冬月雨仍飞。出户愁为听，从风洒客衣。旅魂惊处断，乡信意中微。几日应晴去，孤舟且欲归。
引出白云根，潺潺涨藓痕。冷光摇砌锡，疏影露枝猿。净带凋霜叶，香通洗药源。贝多文字古，宜向此中翻。
枝耸碧云端，根侵藓壁盘。几经良匠顾，犹作散材看。雪积花开少，风多子落乾。空存后凋色，岁晚出林峦。
驯狎经时久，䙰褷短翮存。不随淮海变，空愧稻粱恩。独立秋天静，单栖夕露繁。欲飞还敛翼，讵敢望乘轩。
使臣方拥传，王事远辞家。震泽逢残雨，新丰过落花。水萍千叶散，风柳万条斜。何处看离恨，春江无限沙。
古渡大江滨，西南距要津。自当舟楫路，应济往来人。翻浪惊飞鸟，回风起绿蘋。君看波上客，岁晚独垂纶。
北阙皇恩重，东门紫气飞。为看宾客去，何似买臣归。迎绶旋江国，题舆入侍闱。千年旧迹在，七日故人非。别涕沾霓服，离筵著锦衣。无因伴仙羽，空此羡光辉。
季春三月里，戴胜下桑来。映日华冠动，迎风绣羽开。候惊蚕事晚，织向女工裁。旅宿依花定，轻飞绕树回。欲过高阁柳，更拂小庭梅。所寄一枝在，宁忧弋者猜。
凤阙晴钟动，鸡人晓漏长。九重初启钥，三事正称觞。日至龙颜近，天旋圣历昌。休光连雪净，瑞气杂炉香。化被君臣洽，恩沾士庶康。不因稽旧典，谁得纪朝章。
山下花岩会，松间水积深。晚荷交乱影，疏竹引轻阴。云散千岩暮，风生万木吟。循涯通妙理，步胜获幽寻。望鸟知无迹，看猿欲学心。浮荣指西景，微尚寄东岑。待月开山合，闻钟出石林。波文摇翠壁，蝉响续幽琴。永日陪霜简，通宵听梵音。机閒任情性，道胜等浮沉。赏异方终古，佳游几度今。自然轻执简，宁敢忘抽簪。过见心皆妄，驱驰力未任。从来谢公意，山水爱登临。
度岭逢朝雪，行看马迹深。轻标南国瑞，寒慰北人心。皎洁停丹嶂，飘飖映绿林。共君歌乐土，无作白头吟。
流落时相见，悲欢共此情。兴因尊酒洽，愁为故人轻。暗滴花茎露，斜晖月过城。那知横吹笛，江外作边声。
寂寂讼庭幽，森森戟户秋。山光隐危堞，湖色上高楼。禹穴探书罢，天台作赋游。云浮将越客，岁晚共淹留。
旧隐人如在，清风亦似秋。客星沈夜壑，钓石俯春流。鸟向乔枝聚，鱼依浅濑游。古来芳饵下，谁是不吞钩。
晚霁龙门雨，春生汝穴风。鸟啼官路静，花发毁垣空。鸣玉惭时辈，垂丝学老翁。旧游人不见，惆怅洛城东。
洛阳天子县，金谷石崇乡。草色侵官道，花枝出苑墙。书成休逐客，赋罢遂为郎。贫贱非吾事，西游思自强。
微凉风叶下，楚俗转清闲。候馆临秋水，郊扉掩暮山。月明潮渐近，露湿雁初还。浮客了无定，萍流淮海间。
游客淹星纪，裁诗鍊土风。今看乘传去，那与问津同。南郡迎徐子，临川谒谢公。思归一惆怅，于越古亭中。
楚客自相送，沾裳春水边。晚来风信好，并发上江船。花映新林岸，云开瀑布泉。惬心应在此，佳句向谁传。
故交日零落，心赏寄何人。幸与冯唐遇，心同迹复亲。语言未终夕，离别又伤春。结念湓城下，闻猿诗兴新。
情亲留故镜，贱子感遗簪。汉月经时掩，胡尘与岁深。珠还仍向浦，鹊绕会归林。早晚清光至，窥予白发亲。
九灯传像法，七夜会龙华。月静金田广，幡摇银汉斜。香坛分地位，宝印辨根牙。试问因缘者，清溪无数沙。
调与时人背，心将静者论。终年帝城里，不识五侯门。
重门敞春夕，灯烛霭馀辉。醉我百尊酒，留连夜未归。
莫莫望归客，依依江上船。潮落犹有信，去楫未知旋。
东越秋城夜，西人白发年。寒城警刁斗，孤愤抱龙泉。凤辇栖岐下，鲸波斗洛川。量空海陵粟，赐乏水衡钱。投阁嗤扬子，飞书代鲁连。苍苍不可问，余亦赋思玄。
莫问苍梧远，而今世路难。胡尘不到处，即是小长安。
颛顼时初谢，句芒令复陈。飞灰将应节，宾日已知春。考历明三统，迎祥受万人。衣冠宵执玉，坛墠晓清尘。肃穆来东道，回环拱北辰。仗前花待发，旂处柳疑新。云敛黄山际，冰开素浐滨。圣朝多庆赏，希为荐沈沦。
迟迟日气暖，漫漫雪天春。知君欲醉饮，思见此交亲。
玉珂经礼寺，金奏过南宫。雅调乘清晓，飞声向远空。慢随飘去雪，轻逐度来风。迥出重城里，傍闻九陌中。应将肆夏比，更与五英同。一听南薰曲，因知大舜功。
霭霭芳春朝，雪絮起青条。或值花同舞，不因风自飘。过尊浮绿醑，拂幌缀红绡。那用持愁玩，春怀不自聊。
今朝妆阁前，拾得旧花钿。粉污痕犹在，尘侵色尚鲜。曾经纤手里，拈向翠眉边。能助千金笑，如何忍弃捐。
畴昔鸳鸯侣，朱门贺客多。如今无此事，好去莫相过。
虎宿方冬至，鸡人积夜筹。相逢一尊酒，共结两乡愁。王俭花为府，卢谌幄内璆。明朝更临水，怅望岭南流。
令节推元巳，天涯喜有期。初筵临泛地，旧俗祓禳时。枉渚潮新上，残春日正迟。竹枝游女曲，桃叶渡江词。风鹢今方退，沙鸥亦未疑。且同山简醉，倒载莫褰帷。
平生推久要，留滞共三年。明日东南路，穷荒雾露天。旷怀常寄酒，素业不言钱。道在贫非病，时来丑亦妍。过山乘蜡屐，涉海附楼船。行矣无为恨，宗门有大贤。
锡宴逢佳节，穷荒亦共欢。恩深百日泽，雨借九秋寒。望气人谣洽，临风客以难。座移山色在，杯尽菊香残。欲识投醪遍，应从落帽看。还宵须命烛，举首谢三官。
去岁离秦望，今冬使楚关。泪添天目水，发变海头山。别母乌南逝，辞兄雁北还。宦游偏不乐，长为忆慈颜。
夕膳望东周，晨装不少留。酒中同乐事，关外越离忧。座湿秦山雨，庭寒渭水秋。何当鹰隼击，来拂故林游。
岩岫碧孱颜，灵踪若可攀。楼台烟霭外，松竹翠微间。玉液寒深洞，秋光秀远山。凭君指归路，何处是人寰。
仗顺继皇业，并吞势由己。天命屈雄图，谁歌大风起。
得股肱贤明，能以奇用兵。何事伤客情，何人归帝京。
雄名垂竹帛，荒陵压阡陌。终古更何闻，悲风入松柏。
傍海皆荒服，分符重汉臣。云山百越路，市井十洲人。执玉来朝远，还珠入贡频。连年不见雪，到处即行春。
西掖驰名久，东阳出守时。江山婺女分，风月隐侯诗。别恨双溪急，留欢五马迟。回舟映沙屿，未远剩相思。
残雪初睛后，鸣珂奉阙庭。九门传晓漏，五夜候晨扃。北斗横斜汉，东方落曙星。烟氛初动色，簪佩未分形。雪重犹垂白，山遥不辨青。鸡人更唱处，偏入此时听。
沙头一水禽，鼓翼扬清音。只待高风便，非无云汉心。
绿影竞扶疏，红姿相照灼。不学桃李花，乱向春风落。
仙媛来朱邸，名山出紫微。三周初展义，百两遂言归。郑国通梁苑，天津接帝畿。桥成乌鹊助，盖转凤皇飞。霜仗迎秋色，星缸满夜辉。从兹磐石固，应为得贤妃。
小苑春初至，皇衢日更清。遥分万条柳，回出九重城。隐映龙池润，参差凤阙明。影宜宫雪曙，色带禁烟晴。深浅残阳变，高低晓吹轻。年光正堪折，欲寄一枝荣。
韶光归汉苑，柳色发春城。半见离宫出，才分远水明。青葱当淑景，隐映媚新晴。积翠烟初合，微黄叶未生。迎春看尚嫩，照日见先荣。倘得辞幽谷，高枝寄一名。
南楼渚风起，树杪见沧波。稍觉征帆上，萧萧暮雨多。沙洲殊未极，云水更相和。欲问任公子，垂纶意若何。
秋日金华直，遥知玉佩清。九重门更肃，五色诏初成。槐落宫中影，鸿高苑外声。翻从魏阙下，江海寄幽情。
重门启曙关，一叶报秋还。露井桐柯湿，风庭鹤翅閒。忘情簪白笔，假梦入青山。惆怅祗应此，难裁语默间。
岁暮一为别，江湖聊自宽。且无人事处，谁谓客行难。郢曲怜公子，吴州忆伯鸾。苍苍远山际，松柏独宜寒。
叹息不相见，红颜今白头。重为西候别，方起北风愁。六月胡天冷，双城汾水流。卢谌即故吏，还复向并州。
音书不可论，河塞雪纷纷。雁足期苏武，狐裘见薛君。城池通紫陌，鞍马入黄云。远棹漳渠水，平流几处分。
苦县家风在，茅山道录传。聊听骢马使，却就紫阳仙。江海生岐路，云霞入洞天。莫令千岁鹤，飞到草堂前。
昨宵凄断处，对月与临风。鹤病三江上，兰衰百草中。题诗随谢客，饮酒寄黄翁。早岁心相待，还因贵贱同。
秋夜月偏明，西楼独有情。千家看露湿，万里觉天清。映水金波动，衔山桂树生。不知飞鹊意，何用此时惊。
淮海风涛起，江关忧思长。同悲鹊绕树，独坐雁随阳。山晚云藏雪，汀寒月照霜。由来濯缨处，渔父爱沧浪。
日暗城乌宿，天寒枥马嘶。词人留上客，妓女出中闺。积雪连灯照，回廊映竹迷。太常今夜宴，谁不醉如泥。
腊后年华变，关西驿骑遥。塞鸿连暮雪，江柳动寒条。山水还鄣郡，图书入汉朝。高楼非别处，故使百忧销。
北洫敞高明，凭轩见野情。朝回五马迹，更胜百花名。海树凝烟远，湖田见鹤清。云光侵素壁，水影荡閒楹。俗赖褰帷谒，人欢倒屣迎。始能崇结构，独有谢宣城。
儒服山东士，衡门洛下居。风尘游上路，简册委空庐。戎马生郊日，贤人避地初。窜身初浩荡，投迹岂踌躇。翠羽怜穷鸟，琼枝顾散樗。还令亲道术，倒欲混樵渔。敝缊袍多补，飞蓬鬓少梳。诵诗陪贾谊，酌酒伴应璩。鹤膝兵家备，凫茨俭岁储。泊舟依野水，开径接园蔬。暂阅新山泽，长怀故里闾。思贤乘朗月，览古到荒墟。在竹惭充箭，为兰幸免锄。那堪闻相府，更遣诣公车。蹇足终难进，嚬眉竟未舒。事从因病止，生寄负恩馀。不见神仙久，无由鄙吝祛。帝庭张礼乐，天阁绣簪裾。日色浮青琐，香烟近玉除。神清王子敬，气逐马相如。铜漏时常静，金门步转徐。唯看五字表，不记八行书。宿昔投知己，周旋谢起予。祇应高位隔，讵是故情疏。为报周多士，须怜楚子虚。一身从弃置，四节苦居诸。柳发三条陌，花飞六辅渠。灵盘浸沆瀣，龙首映储胥。北海樽留客，西江水救鱼。长安同日远，不敢咏归欤。
楼上秦时镜，千秋独有名。菱花寒不落，冰质夏长清。龙在形难掩，人来胆易呈。升台宜远照，开匣乍藏明。皎色新磨出，圆规旧铸成。愁容如可鉴，当欲拂尘缨。
昨日卖衣裳，今日卖衣裳。衣裳浑卖尽，羞见嫁时箱。有卖愁仍缓，无时心转伤。故园有虏隔，何处事蚕桑。
上苑骅骝出，中宫诏命传。九天班锡礼，三相代劳年。顾主声犹发，追风力正全。鸣珂龙阙下，喷玉凤池前。四足疑云灭，双瞳比镜悬。为因能致远，今日表求贤。
叛将忘恩久，王师不战通。凯歌千里内，喜气二仪中。寇尽条山下，兵回汉苑东。将军初执讯，明主欲论功。落日烟尘静，寒郊壁垒空。苍生幸无事，自此乐尧风。
天汉凉秋夜，澄澄一镜明。山空猿屡啸，林静鹤频惊。
纤纤春草长，迟日度风光。靃靡含新彩，霏微笼远芳。殊姿媚原野，佳色满池塘。最好垂清露，偏宜带艳阳。浅深浮嫩绿，轻丽拂馀香。好助莺迁势，乘时冀便翔。
木德生和气，微微入曙风。暗催南向叶，渐翥北归鸿。澹荡侵冰谷，悠扬转蕙丛。拂尘回广路，泛籁过遥空。暖上烟光际，云移律候中。扶摇如可借，从此戾苍穹。
寒气方穷律，阴精正结冰。体坚风带壮，影素月临凝。冬赋凌人掌，春期命妇升。凿来壶色彻，纳处镜光澄。鲁史曾留问，幽诗旧见称。同观里射享，王道颂还兴。
习习和风扇，悠悠淑气微。阳升知候改，律应喜春归。池柳晴初拆，林莺暖欲飞。川原浮彩翠，台馆动光辉。泛艳摇丹阙，扬芳入粉闱。发生当有分，枯朽幸因依。
缓步洛城下，轸怀金谷园。昔人随水逝，旧树逐春繁。冉冉摇风弱，菲菲裛露翻。歌台岂易见，舞袖乍如存。戏蝶香中起，流莺暗处喧。徒闻施锦帐，此地拥行轩。
繁华泣清露，悄悄落衣巾。明日逢寒食，春风见故人。病来羞滞楚，西去欲迷秦。憔悴此时久，青山归四邻。
几夏京城住，今朝独远归。修行四分律，护净七条衣。溪寺黄橙熟，沙田紫芋肥。九龙潭上路，同去客应稀。
城西楼上月，复是雪晴时。寒夜共来望，思乡独下迟。幽光落水堑，净色在霜枝。明日千里去，此中还别离。
孝女独垂发，少年唯一身。无家空托墓，主祭不从人。相吊有行客，起庐无旧邻。江头闻哭处，寂寂楚花春。
塞深沙草白，都护领燕兵。放火烧奚帐，分旗筑汉城。下营看岭势，寻雪觉人行。更向桑乾北，擒生问碛名。
去去远迁客，瘴中衰病身。青山无限路，白首不归人。海国战骑象，蛮州市用银。一家分几处，谁见日南春。
渺渺水云外，别来音信稀。因逢过江使，却寄在家衣。问路更愁远，逢人空说归。今朝蓟城北，又见塞鸿飞。
野桥春水清，桥上送君行。去去人应老，年年草自生。出门看远道，无信向边城。杨柳别离处，秋蝉今复鸣。
幽居得相近，烟景每寥寥。共伐临溪树，因为过水桥。自教青鹤舞，分采紫芝苗。更爱南峰住，寻君路恐遥。
旧宠昭阳里，寻仙此最稀。名初出宫籍，身未称霞衣。已别歌舞贵，长随鸾鹤飞。中官看入洞，空驾玉轮归。
见说孤帆去，东南到会稽。春云剡溪口，残月镜湖西。水鹤沙边立，山鼯竹里啼。谢家曾住处，烟洞入应迷。
学得餐霞法，逢人与小还。身轻曾试鹤，力弱未离山。无食犬犹在，不耕牛自闲。朝朝空漱水，叩齿草堂间。
江皋三月时，花发石楠枝。归客应无数，春山自不知。独行愁道远，回信畏家移。杨柳东西渡，茫茫欲问谁。
扬旌过陇头，陇水向西流。塞路依山远，戍城逢笛秋。寒沙阴漫漫，疲马去悠悠。为问征行将，谁封定远侯。
几年山里住，已作绿毛身。护气常稀语，存思自见神。养龟同不食，留药任生尘。要问西王母，仙中第几人。
废苑杏花在，行人愁到时。独开新堑底，半露旧烧枝。晚色连荒辙，低阴覆折碑。茫茫古陵下，春尽又谁知。
独向长城北，黄云暗塞天。流名属边将，旧业作公田。拥雪添军垒，收冰当井泉。知君住应老，须记别乡年。
借问炎州客，天南几日行。江连恶溪路，山绕夜郎城。柳叶瘴云湿，桂丛蛮鸟声。知君却回日，记得海花名。
晓色荒城下，相看秋草时。独游无定计，不欲道来期。别处去家远，愁中驱马迟。归人渡烟水，遥映野棠枝。
南原相送处，秋水草还生。同作忆乡客，如今分路行。因谁寄归信，渐远问前程。明日重阳节，无人上古城。
独向双峰老，松门闭两崖。翻经上蕉叶，挂衲落藤花。甃石新开井，穿林自种茶。时逢海南客，蛮语问谁家。
黄沙北风起，半夜又翻营。战马雪中宿，探人冰上行。深山旗未展，阴碛鼓无声。几道征西将，同收碎叶城。
忆在江南日，同游三月时。采茶寻远涧，斗鸭向春池。送客沙头宿，招僧竹里棋。如今各千里，无计得相随。
白首征西将，犹能射戟支。元戎选部曲，军吏换旌旗。逐虏招降远，开边旧垒移。重收陇外地，应似汉家时。
苦行长不出，清羸最少年。持斋唯一食，讲律岂曾眠。避草每移径，滤虫还入泉。从来天竺法，到此几人传。
寂寂山景静，幽人归去迟。横琴当月下，压酒及花时。冷露湿茆屋，暗泉冲竹篱。西峰采药伴，此夕恨无期。
行路雨脩脩，青山尽海头。天涯人去远，岭北水空流。夜市连铜柱，巢居属象州。来时旧相识，谁向日南游。
过岭万馀里，旅游经此稀。相逢去家远，共说几时归。海上见花发，瘴中唯鸟飞。炎州望乡伴，自识北人衣。
紫阁气沉沉，先生住处深。有人时得见，无路可相寻。夜鹿伴茅屋，秋猿守栗林。唯应采灵药，更不别营心。
夜到碧溪里，无人秋月明。逢幽更移宿，取伴亦探行。花下红泉色，云西乳鹤声。明朝记归处，石上自书名。
古树枝柯少，枯来复几春。露根堪系马，空腹定藏人。蠹节莓苔老，烧痕霹雳新。若当江浦上，行客祭为神。
日暮远归处，云间仙观钟。唯持青玉牒，独立碧鸡峰。阴涧长收乳，寒泉旧养龙。几时因卖药，得向海边逢。
先生已得道，市井亦容身。救病自行药，得钱多与人。问年长不定，传法又非真。每见邻家说，时闻使鬼神。
出山成北首，重去结茅庐。移石修废井，埽龛盛旧书。开田留杏树，分洞与僧居。长在幽峰里，樵人见亦疏。
霅水碧悠悠，西亭柳岸头。夕阴生远岫，斜照逐回流。此地动归思，逢人方倦游。吴兴耆旧尽，空见白蘋州。
入云遥便哭，山友隔今生。绕墓招魂魄，镌岩记姓名。犬因无主善，鹤为见人鸣。长说能尸解，多应别路行。
灵藤为拄杖，白净色如银。得自高僧手，将扶病客身。春游不骑马，夜会亦呈人。持此归山去，深宜戴角巾。
仙观雨来静，绕房琼草春。素书天上字，花洞古时人。泥灶煮灵液，埽坛朝玉真。几回游阆苑，青节亦随身。
三峰西面住，出见世人稀。老大谁相识，恓惶又独归。埽窗秋菌落，开箧夜蛾飞。若向云中伴，还应着褐衣。
海上去应远，蛮家云岛孤。竹船来桂浦，山市卖鱼须。入国自献宝，逢人多赠珠。却归春洞口，斩象祭天吴。
高秋原上寺，下马一登临。渭水西来直，秦山南向深。旧宫人不住，荒碣路难寻。日暮凉风起，萧条多远心。
万里为朝使，离家今几年。应知旧行路，却上远归船。夜泊避蛟窟，朝炊求岛泉。悠悠到乡国，还望海西天。
古寺客堂空，开帘四面风。移床动栖鹤，停烛聚飞虫。闲卧逐凉处，远愁生静中。林西微月色，思与宁家同。
孤客到空馆，夜寒愁卧迟。虽沽主人酒，不似在家时。几宿得欢笑，如今成别离。明朝行更远，回望隔山陂。
客愁无次第，川路重辛勤。藻密行舟涩，湾多转楫频。薄游空感惠，失计自怜贫。赖有汀洲句，时时慰远人。
遍住江南寺，随缘到上京。多生修律业，外学得诗名。讲殿偏追入，斋家别请行。青枫乡路远，几日尽归程。
秋色江边路，烟霞若有期。寺贫无利施，僧老足慈悲。薜荔侵禅窟，虾蟆占浴池。闲游殊未遍，即是下山时。
闻君鹤岭住，西望日依依。远客偏相忆，登城独不归。十年为道侣，几处共柴扉。今日烟霞外，人间得见稀。
杨柳阊门路，悠悠水岸斜。乘舟向山寺，着屐到渔家。夜月红柑树，秋风白藕花。江天诗景好，回日莫令赊。
东南归路远，几日到乡中。有寺山皆遍，无家水不通。湖声莲叶雨，野气稻花风。州县知名久，争邀与客同。
青门坊外住，行坐见南山。此地去人远，知君终日闲。蛙声篱落下，草色户庭间。好是经过处，唯愁暮独还。
西街幽僻处，正与懒相宜。寻寺独行远，借书常送迟。家贫无易事，身病足闲时。寂寞谁相问，祗应君自知。
病来辞赤县，案上有丹经。为客烧茶灶，教儿埽竹亭。诗成添旧卷，酒尽卧空瓶。阙下今遗逸，谁瞻隐士星。
远去见双节，因行上五台。化楼侵晓出，雪路向春开。边寺连峰去，胡儿听法来。定知巡礼后，解夏始应回。
桂楫彩为衣，行当令节归。夕潮迷浦远，昼雨见人稀。野芰到时熟，江鸥泊处飞。离琴一奏罢，山雨霭馀晖。
未习风尘事，初为吴越游。露沾湖草晚，日照海山秋。梅市门何在，兰亭水尚流。西陵待潮处，知汝不胜愁。
无事门多闭，偏知夏日长。早蝉声寂寞，新竹气清凉。闲对临书案，看移晒药床。自怜归未得，犹寄在班行。
借得街西宅，开门渭水头。长贫唯要健，渐老不禁愁。独凭藤书案，空悬竹酒钩。春风石瓮寺，作意共君游。
家贫相远住，斋馆入时稀。独坐看书卷，闲行著褐衣。早蝉庭笋老，新雨径莎肥。各离争名地，无人见是非。
黄绶在腰下，知君非旅行。将书报旧里，留褐与诸生。赠别尽沽酒，惜欢多出城。春风济水上，候吏听车声。
闲园多好风，不意在街东。早早诗名远，长长酒性同。竹香新雨后，莺语落花中。莫遣经过少，年光渐觉空。
多病逢迎少，闲居又一年。药看辰日合，茶过卯时煎。草长晴来地，虫飞晚后天。此时幽梦远，不觉到山边。
幽室独焚香，清晨下未央。山开登竹阁，僧到出茶床。收拾新琴谱，封题旧药方。逍遥无别事，不似在班行。
雨中愁不出，阴黑尽连宵。屋湿唯添漏，泥深未放朝。无刍怜马瘦，少食信儿娇。闻道韩夫子，还同此寂寥。
身在勤劳地，常思放旷时。功成归圣主，位重委群司。看垒台边石，闲吟箧里诗。苍生正瞻望，难与故山期。
曲江冰欲尽，风日已恬和。柳色看犹浅，泉声觉渐多。紫蒲生湿岸，青鸭戏新波。仙掖高情客，相招共一过。
独爱南关里，山晴竹杪风。从容朝早退，萧洒客常通。案曲新亭上，移花远寺中。唯应有吏部，诗酒每相同。
又见帝城里，东风天气和。官闲人事少，年长道情多。紫掖发章句，青闱更咏歌。谁知余寂寞，终日断经过。
由来病根浅，易见药功成。晓日杵臼静，凉风衣服轻。犹疑少气力，渐觉有心情。独倚红藤杖，时时阶上行。
羸病及年初，心情不自如。多申请假牒，祗送贺官书。幽径独行步，白头长懒梳。更怜晴日色，渐渐暖贫居。
旌旆过湘潭，幽奇得遍探。莎城百越北，行路九疑南。有地多生桂，无时不养蚕。听歌疑似曲，风俗自相谙。
老去多悲事，非唯见二毛。眼昏书字大，耳重觉声高。望月偏增思，寻山易发劳。都无作官意，赖得在闲曹。
独上七盘去，峰峦转转稠。云中迷象鼻，雨里下筝头。水没荒桥路，鸦啼古驿楼。君今在城阙，肯见此中愁。
迢迢山上路，病客独行迟。况此分手处，当君失意时。寒林远路驿，晚烧过荒陂。别后空回首，相逢未有期。
别家行万里，自说过扶馀。学得中州语，能为外国书。与医收海藻，持咒取龙鱼。更问同来伴，天台几处居。
知君汉阳住，烟树远重重。归使雨中发，寄书灯下封。同时买江坞，今日别云松。欲问新移处，青萝最北峰。
万里海西路，茫茫边草秋。计程沙塞口，望伴驿峰头。雪暗非时宿，沙深独去愁。塞乡人易老，莫住近蕃州。
襄阳南郭外，茅屋一书生。无事焚香坐，有时寻竹行。画苔藤杖细，踏石笋鞋轻。应笑风尘客，区区逐世名。
年长身多病，独宜作冷官。从来闲坐惯，渐觉出门难。树影新犹薄，池光晚尚寒。遥闻有花发，骑马暂行看。
蛮藤剪为杖，楚笋结成鞋。称与诗人用，堪随礼寺斋。寻花入幽径，步日下寒阶。以此持相赠，君应惬素怀。
秦城啼楚鸟，远思更纷纷。况是街西夜，偏当雨里闻。应投最高树，似隔数重云。此处谁能听，遥知独有君。
翩翩出上京，几日到边城。渐觉风沙起，还将弓箭行。席箕侵路暗，野马见人惊。军府知归庆，应教数骑迎。
贫官多寂寞，不异野人居。作酒和山药，教儿写道书。五湖归去远，百事病来疏。况忆同怀者，寒庭月上初。
古寺临坛久，松间别起堂。看添浴佛水，自合读经香。爱养无家客，多传得效方。过斋长不出，坐卧一绳床。
肃肃上台坐，四方皆仰风。当朝奉明政，早日立元功。独对赤墀下，密宣黄阁中。犹闻动高韵，思与旧僚同。
江亭寒日晚，弦管有离声。从此一筵别，独为千里行。迟迟恋恩德，役役限公程。回首吟新句，霜云满楚城。
南园新覆雪，上宰晓来看。谁共登春榭，唯闻有地官。色连山远静，气与竹偏寒。高韵更相应，宁同歌吹欢。
皎皎仙家鹤，远留闲宅中。徘徊幽树月，嘹唳小亭风。丞相西园好，池塘野水通。欲将来放此，赏望与宾同。
郡内开新火，高斋雨气清。惜花邀客赏，劝酒促歌声。共醉移芳席，留欢闭暮城。政闲方宴语，琴筑任遥情。
白日已昭昭，干戈亦渐消。迎师亲出道，从谏早临朝。佞倖威权薄，忠良宠锡饶。丘陵今一变，无复白云谣。
观风欲巡洛，习战亦开池。始改三年政，旋闻七月期。陵分内外使，官具吉凶仪。渭北新园路，箫笳远更悲。
晓日龙车动，秋风阊阖开。行帷六宫出，执绋万方来。惨惨郊原暮，迟迟挽唱哀。空山烟雨夕，新陌绕陵台。
选得闲坊住，秋来草树肥。风前卷筒簟，雨里脱荷衣。野客留方去，山童取药归。非因入朝省，过此出门稀。
有地唯栽竹，无池亦养鹅。学书求墨迹，酿酒爱朝和。古镜铭文浅，神方谜语多。居贫闲自乐，豪客莫相过。
闲来松菊地，未省有埃尘。直去多将药，朝回不访人。见僧收酒器，迎客换纱巾。更恐登清要，难成自在身。
自知清静好，不要问时豪。就石安琴枕，穿松压酒槽。山晴因月甚，诗语入秋高。身外无馀事，唯应笔砚劳。
闲堂新埽洒，称是早秋天。书客多呈帖，琴僧与合弦。莎台乘晚上，竹院就凉眠。终日无忙事，还应似得仙。
醉倚斑藤杖，闲眠瘿木床。案头行气诀，炉里降真香。尚俭经营少，居闲意思长。秋茶莫夜饮，新自作松浆。
每忆旧山居，新教上墨图。晚花回地种，好酒问人沽。夜后开朝簿，申前发省符。为郎凡几岁，已见白髭须。
菊地才通履，茶房不垒阶。凭医看蜀药，寄信觅吴鞋。尽得仙家法，多随道客斋。本无荣辱意，不是学安排。
林下无拘束，闲行放性灵。好时开药灶，高处置琴亭。更撰居山记，唯寻相鹤经。初当授衣假，无吏挽门铃。
客散高斋晚，东园景象偏。晴明犹有蝶，凉冷渐无蝉。藤折霜来子，蜗行雨后涎。新诗才上卷，已得满城传。
旧宅谁相近，唯僧近竹关。庭闲云满井，窗晓雪通山。来客半留宿，借书多寄还。明时未中岁，莫便一生闲。
寂寂花枝里，草堂唯素琴。因山曾改眼，见客不言心。月出溪路静，鹤鸣云树深。丹砂如可学，便欲住幽林。
晚步随江远，来帆过眼频。试寻新住客，少见故乡人。回首怜归翼，长吟任此身。应同南浦雁，更见岭头春。
低折沧州簿，无书整两春。马从同事借，妻怕罢官贫。道僻收闲药，诗高笑故人。仍闻长吏奏，表乞锁厅频。
未肯求科第，深坊且隐居。胜游寻野客，高卧看兵书。点药医闲马，分泉灌远蔬。汉庭无得意，谁拟荐相如。
歌舞梁州女，归时白发生。全家没蕃地，无处问乡程。宫锦不传样，御香空记名。一身难自说，愁逐路人行。
久住空林下，长斋耳目清。蒲团借客坐，石磹甃人行。似鹤难知性，因山强号名。时闻衣袖里，闇掐念珠声。
寒蛩独罢织，湘雁犹能鸣。月色当窗入，乡心半夜生。不成高枕梦，复作绕阶行。回首嗟淹泊，城头北斗横。
鬓衰头似雪，行步急如风。不怕骑生马，犹能挽硬弓。兵书封锦字，手诏满香筒。今日身憔悴，犹誇定远功。
出郭见落日，别君临古津。远程无野寺，宿处问何人。原色不分路，锡声遥隔尘。山阴到家节，犹及蕙兰春。
今朝一百五，出户雨初晴。舞爱双飞蝶，歌闻数里莺。江深青草岸，花满白云城。为政多孱懦，应无酷吏名。
出城烟火少，况复是今朝。闲坐将谁语，临觞只自谣。阶前春藓遍，衣上落花飘。妓乐州人戏，使君心寂寥。
清净当深处，虚明向远开。卷帘无俗客，应只见云来。
自爱新梅好，行寻一径斜。不教人扫石，恐损落来花。
紫芽连白蕊，初向岭头生。自看家人摘，寻常触露行。
渌酒白螺杯，随流去复回。似知人把处，各向面前来。
垒石盘空远，层层势不危。不知行几匝，得到上头时。
春坞桃花发，多将野客游。日西殊未散，看望酒缸头。
独入千竿里，缘岩踏石层。笋头齐欲出，更不许人登。
台上绿萝春，闲登不待人。每当休暇日，著履戴纱巾。
曲沼春流满，新蒲映野鹅。闲斋朝饭后，拄杖绕行多。
月出深峰里，清凉夜亦寒。每嫌西落疾，不得到明看。
山城无别味，药草兼鱼果。时到绣衣人，同来石上坐。
阶上一眼泉，四边青石甃。唯有护净僧，添瓶将盥漱。
憔悴远归客，殷勤欲别杯。九星坛下路，几日见重来。
松暗水涓涓，夜凉人未眠。西峰月犹在，遥忆草堂前。
独在西峰顶，年年闭石房。定中无弟子，人到为焚香。
山中春已晚，处处见花稀。明日来应尽，林间宿不归。
日早欲参禅，竟无相识缘。道场今独到，惆怅影堂前。
可怜岸边树，红蕊发青条。东风吹渡水，冲着木兰桡。
秋堂羸病起，盥漱风雨朝。竹影冷疏涩，榆叶暗飘萧。街径多坠果，墙隅有蜕蜩。延瞻游步阻，独坐闲思饶。君居应如此，恨言相去遥。
郊原飞雨至，城阙湿云埋。迸点时穿牖，浮沤欲上阶。偏滋解箨竹，并洒落花槐。晚润生琴匣，新凉满药斋。从容朝务退，放旷掖曹乖。尽日无来客，闲吟感此怀。
戟户洞初晨，莺声雨后频。虚庭清气在，众药湿光新。鱼动芳池面，苔侵老竹身。教铺尝酒处，自问探花人。独此长多病，幽居欲过春。今朝听高韵，忽觉离埃尘。
独住三峰下，年深学炼丹。一间松叶屋，数片石花冠。酒待山中饮，琴将洞口弹。开门移远竹，剪草出幽兰。荒壁通泉架，晴崖晒药坛。寄知骑省客，长向白云闲。
平地有清泉，伊南古寺边。涨池闲绕屋，出野遍浇田。旧隐离多日，新邻得几年。探幽皆一绝，选胜又双全。门静山光别，园深竹影连。斜分采药径，直过钓鱼船。鸡犬还应识，云霞顿觉鲜。追思应不远，赏爱谅难偏。此处堪长往，游人早共传。各当恩寄重，归卧恐无缘。
远镇承新命，王程不假催。班行争路送，恩赐并时来。牙旆从城展，兵符到府开。蛮声喧夜市，海色浸潮台。画角天边月，寒关岭上梅。共知公望重，多是隔年回。
夏木多好鸟，偏知反舌名。林幽仍共宿，时过即无声。竹外天空晓，溪头雨自晴。居人宜寂寞，深院益凄清。入雾暗相失，当风闲易惊。来年上林苑，知尔最先鸣。
田里有微径，贤人不复行。孰知求捷步，又恐异端成。从易众所欲，安邪患亦生。谁能达天道，共此竞前程。子羽有遗迹，孔门传旧声。今逢大君子，士节自光明。
谢氏起新楼，西临城角头。图功百尺丽，藏器五兵修。结缔榱甍固，虚明户槛幽。鱼龙卷旗帜，霜雪积戈矛。暑雨熇烝隔，凉风宴位留。地高形出没，山静气清优。睥睨斜光彻，阑干宿霭浮。芊芊粳稻色，脉脉苑溪流。郡化黄丞相，诗成沈隐侯。居兹良得景，殊胜岘山游。
郁郁山中客，知名四十年。恓惶身独隐，寂寞性应便。世业公侯籍，生涯黍稷田。藤悬读书帐，竹系网鱼船。已种千头橘，新开数脉泉。闲游携酒远，幽语向僧偏。入洞题松过，看花选石眠。避喧长汨没，逢胜即留连。自古多高迹，如君少比肩。耕耘此辛苦，章句已流传。昔日交游盛，当时省阁贤。同袍还共弊，连辔每推先。讲序居重席，群儒愿执鞭。满堂虚左待，众目望乔迁。才异时难用，情高道自全。畏人颜惨澹，疏物势迍邅。贤者闻知命，吾生复礼玄。深藏报恩剑，久缉养生篇。憔悴众夫笑，经过郡守怜。夕阳悲病鹤，霜气动饥鹯。处士谁能荐，穷途世所捐。伯鸾甘寄食，元淑苦无钱。策蹇秋尘里，吟诗黄叶前。故裘馀白领，废瑟断朱弦。志气终犹在，逍遥任自然。家贫念婚嫁，身老恋云烟。放逸栖岩鹿，清虚饮露蝉。郑逃秦谷口，严爱越溪边。霄汉予犹阻，荣枯子不牵。山城一相遇，感激意难宣。
赫赫温风扇，炎炎夏日徂。火威驰迥野，畏景铄遥途。势矫翔阳翰，功分造化垆。禁城千品烛，黄道一轮孤。落照频空簟，馀晖卷夕梧。如何倦游子，中路独踟蹰。
赤水今何处，遗珠已渺然。离娄徒肆目，罔象乃通玄。皎洁因成性，圆明不在泉。暗中看夜色，尘外照晴田。无胫真难掬，怀疑实易迁。今朝搜择得，应免媚晴川。
遇午归闲处，西庭敞四檐。高眠著琴枕，散帖检书签。印在休通客，山晴好捲帘。竹凉蝇少到，藤暗蝶争潜。晓鹊频惊喜，疏蝉不许拈。石苔生紫点，栏药吐红尖。虚坐诗情远，幽探道侣兼。所营尚胜地，虽俭复谁嫌。
寒日临清昼，辽天一望时。未消埋径雪，先暖读书帷。属思光难驻，舒情影若遗。晋臣曾比德，谢客昔言诗。散彩宁偏煦，流阴信不追。馀辉如可就，回烛幸无私。
有客百愁侵，求鱼正在今。广川何渺漫，高岸几登临。风水宁相阻，烟霞岂惮深。不应同逐鹿，讵肯比从禽。结网非无力，忘筌自有心。永存芳饵在，伫立思沈沈。
行到黄云陇，唯闻羌戍鼙。不如山下水，犹得任东西。
紫禁香如雾，青天月似霜。云韶何处奏，祗是在朝阳。
仙娥今下嫁，骄子自同和。剑戟归田尽，牛羊绕塞多。
羽客骖仙鹤，将飞驻碧山。映松残雪在，度岭片云还。清唳因风远，高姿对水闲。笙歌忆天上，城郭叹人间。几变霜毛洁，方殊藻质斑。迢迢烟路逸，奋翮讵能攀。
王子千年后，笙音五夜闻。逶迤绕清洛，断续下仙云。泄泄飘难定，啾啾曲未分。松风助幽律，波月动轻文。凤管听何远，鸾声若在群。暗空思羽盖，馀气自氛氲。
仙客开金箓，元辰会玉京。灵歌宾紫府，雅韵出层城。磬杂音徐彻，风飘响更清。纡馀空外尽，断续听中生。舞鹤纷将集，流云住未行。谁知九陌上，尘俗仰遗声。
迢迢玉绳下，芒彩正阑干。稍复临鳷鹊，方疑近露寒。微明连粉堞，的皪映仙盘。横接河流照，低将夜色残。天榆随影没，宫树与光攒。遐想西垣客，长吟欲罢难。
佳期当可许，托思望云端。鳞影朝犹落，繁阴暮自寒。因风方袅袅，间石已漫漫。隐映看鸿度，霏微觉树攒。凝空多似黛，引素乍如纨。每向愁中览，含毫欲状难。
英英白云起，呈瑞出封中。表圣宁因地，逢时岂待风。浮光弥皎洁，流影更冲融。自叶尧年美，谁云汉日同。金泥光乍掩，玉检气潜通。欲与非烟并，亭亭不散空。
何处年华好，皇州淑气匀。韶阳潜应律，草木暗迎春。柳变金堤畔，兰抽曲水滨。轻黄垂辇道，微绿映天津。丽景浮丹阙，晴光拥紫宸。不知幽远地，今日几枝新。
岂是昧容华，岂不知机织。自是生寒门，良媒不相识。
金炉烟霭微，锦釭残影灭。出户独裴回，落花满明月。
高秋今夜月，皓色正苍苍。远水澄如练，孤鸿迥带霜。旅人方积思，繁宿稍沈光。朱槛叨陪赏，尤宜清漏长。
山静云初吐，霏微触石新。无心离碧岫，有叶占青春。散类如虹气，轻同不让尘。凌空还似翼，映涧欲成鳞。异起临汾鼎，疑随出峡神。为霖终济旱，非独降贤人。
今日春风至，花开石氏园。未全红艳折，半与素光翻。点缀疏林遍，微明古径繁。窥临莺欲语，寂寞李无言。谷变迷铺锦，台馀认树萱。川流人事共，千载竟谁论。
一步一愁新，轻轻恐陷人。薄光全透日，残影半销春。蝉想行时翼，鱼惊蹋处鳞。底虚难驻足，岸阔怯回身。岂暇踟蹰久，宁辞顾盼频。愿将兢慎意，从此赴通津。
凤池开月镜，清莹写寥天。影散微波上，光含片玉悬。菱花凝泛滟，桂树映清鲜。乐广披云日，山涛卷雾年。濯缨何处去，鉴物自堪妍。回首看云液，蟾蜍势正圆。
何处青蘋末，呈祥起远空。晓来摇草树，轻度净尘蒙。水上微波动，林前媚景通。寥天鸣万籁，兰径长幽丛。渐飏抟扶势，应从橐籥功。开襟若有日，愿睹大王风。
古剑诚难屈，精明有所从。沈埋方出狱，合会却成龙。牛斗光初歇，蜿蜒气渐浓。云涛透百丈，水府跃千重。拖尾迷莲锷，张鳞露锦容。至今沙岸下，谁得睹玄踪。
瑞麦生尧日，芃芃雨露偏。两岐分更合，异亩颖仍连。冀获明王庆，宁唯太守贤。仁风吹靡靡，甘雨长芊芊。圣德应多稔，皇家配有年。已闻天下泰，谁为济西田。
佳气生天苑，葱茏几效祥。树遥三殿际，日映九城傍。山雾宁同色，卿云未可彰。眺汾疑鼎气，临渭想荣光。当并舂陵发，应开圣历长。微臣时一望，短羽欲飞翔。
残猎渭城东，萧萧西北风。雪花鹰背上，冰片马蹄中。臂挂捎荆兔，腰悬落箭鸿。归来逞馀勇，儿子乱弯弓。
栖栖南越鸟，色丽思沉淫。暮隔碧云海，春依红树林。雕笼悲敛翅，画阁岂关心。无事能言语，人闻怨恨深。
万里去心违，奇毛觉自非。美人怜解语，凡鸟畏多机。未胜无丹嘴，何劳事绿衣。雕笼终不恋，会向故山归。
故人沧海曲，聊复话平生。喜是狂奴态，羞为老婢声。宦途终日薄，身事长年轻。犹赖书千卷，长随一棹行。
孤舟越客吟，万里旷离襟。夜月江流阔，春云岭路深。珠繁杨氏果，翠耀孔家禽。无复天南梦，相思空树林。
秋风江上草，先是客心摧。万里故人去，一行新雁来。山高云绪断，浦迥日波颓。莫怪南康远，相思不可裁。
东望故山高，秋归值小舠。怀中陆绩橘，江上伍员涛。好去宁鸡口，加餐及蟹螯。知君思无倦，为我续离骚。
舣舟阳羡馆，飞步缭疏楹。山暝水云碧，月凉烟树清。长桥深漾影，远橹下摇声。况是无三害，弦歌初政成。
江岭昔飘蓬，人间值俊雄。关西今孔子，城北旧徐公。清夜游何处，良辰此不同。伤心几年事，一半在湖中。
碧溪行几折，凝棹宿汀沙。角断孤城掩，楼深片月斜。夜桥昏水气，秋竹静霜华。更想曾题壁，凋零可叹嗟。
万里客南迁，孤城涨海边。瘴云秋不断，阴火夜长然。月上行虚市，风回望舶船。知君还自洁，更为酌贪泉。
远远长沙去，怜君利一官。风帆彭蠡疾，云水洞庭宽。木客提蔬束，江乌接饭丸。莫言卑湿地，未必乏新欢。
衰年生侄少，唯尔最关心。偶作魏舒别，聊为殷浩吟。白波舟不定，黄叶路难寻。自此尊中物，谁当更共斟。
一命前途远，双曹小邑闲。夜潮人到郭，春雾鸟啼山。浅濑横沙堰，高岩峻石斑。不堪曾倚棹，犹复梦升攀。
不远夔州路，层波滟滪连。下来千里峡，入去一条天。树色秋帆上，滩声夜枕前。何堪正危侧，百丈半山颠。
涪江江上客，岁晚却还乡。暮过高唐雨，秋经巫峡霜。急滩船失次，叠嶂树无行。好为题新什，知君思不常。
小门开板阁，终日是逢迎。语笑人同坐，修持意别行。水花秋始发，风竹夏长清。一恨悽惶久，怜师记姓名。
桂林真重德，莲幕藉殊才。直气自消瘴，远心无暂灰。剑棱丛石险，箭激乱流回。莫说雁不到，长江鱼尽来。
溪亭拂一琴，促轸坐披衿。夜月水南寺，秋风城外砧。早霜红叶静，新雨碧潭深。唯是壶中物，忧来且自斟。
出门无一事，忽忽到天涯。客地多逢酒，僧房却厌花。棋因王粲覆，鼓是祢衡挝。自喜疏成品，生前不怨嗟。
故人卢氏子，十载旷佳期。少见双鱼信，多闻八米诗。侏儒他甚饱，款段尔应羸。忽谓今刘二，相逢不熟槌。
鄂渚逢游客，瞿塘上去船。峡深明月夜，江静碧云天。旧俗巴渝舞，新声蜀国弦。不堪挥惨恨，一涕自潸然。
鄂渚逢游客，瞿塘上去船。江连万里海，峡入一条天。鸟影沉沙日，猿声隔树烟。新诗逢北使，为草几巴笺。
征马汉江头，逢君上蔡游。野桥经亥市，山路过申州。僻地人行涩，荒林虎迹稠。殷勤话新守，生物赖诸侯。
㭊㭊上荒原，霜林赤叶翻。孤帆天外出，远戍日中昏。摘橘防深刺，攀萝畏断根。何堪衰草色，一酌送王孙。
可爱汉文年，鸿恩荡海壖。木鸡方备德，金马正求贤。大战希游刃，长途在著鞭。伫看晁董策，便向史中传。
南国披僧籍，高标一道林。律仪精氎布，真行正吞针。掇火身潜起，焚香口旋吟。非论坐中社，余亦旧知音。
悟色身无染，观空事不生。道心长日笑，觉路几年行。片月山林静，孤云海棹轻。愿为尘外契，一就智珠明。
送出南溪日，离情不忍看。渐遥犹顾首，帆去意难判。最恨临行夜，相期几百般。但能存岁节，终久得同欢。
老僧何处寺，秋梦绕江滨。独树月中鹤，孤舟云外人。荣华长指幻，衰病久观身。应笑无成者，沧洲垂一轮。
白日长多事，清溪偶独寻。云归秋水阔，月出夜山深。坐想天涯去，行悲泽畔吟。东郊故人在，应笑未抽簪。
河塞日骎骎，恩雠报尽深。伍员忠是节，陆绩孝为心。坐激书生愤，行歌壮士吟。惭非燕地客，不得受黄金。
漠漠穷尘地，萧萧古树林。脸浓花自发，眉恨柳长深。夜月人何待，春风鸟为吟。不知谁共穴，徒愿结同心。
楚塞南行久，秦城北望遥。少年花已过，衰病柳先凋。客泪收回日，乡心寄落潮。殷勤问春雁，何处是烟霄。
精华在笔端，咫尺匠心难。日月中堂见，江湖满座看。夜凝岚气湿，秋浸壁光寒。料得昔人意，平生诗思残。
右丞今已殁，遗画世间稀。咫尺江湖尽，寻常鸥鸟飞。山光全在掌，云气欲生衣。以此常为玩，平生沧海机。
万里南方去，扁舟泛自身。长年无爱物，深话少情人。醉卧襟长散，闲书字不真。衡阳路犹远，独与雁为宾。
失运庐陵厄，乘时武后尊。五丁扶造化，一柱正乾坤。上保储皇位，深然国老勋。圣朝虽百代，长合问王孙。
佛地葬罗衣，孤魂此是归。舞为蝴蝶梦，歌谢伯劳飞。翠发朝云在，青蛾夜月微。伤心一花落，无复怨春辉。
一径逗霜林，朱栏绕碧岑。地盘云梦角，山镇洞庭心。树白看烟起，沙红见日沉。还因此悲屈，惆怅又行吟。
星霜几朝寺，香火静居人。黄叶不经意，青山无事身。抛生台上日，结座履中尘。自说一时课，别来诗更新。
古庙无人入，苍皮涩老桐。蚁行蝉壳上，蛇窜雀巢中。浅水孤舟泊，轻尘一座蒙。晚来云雨去，荒草是残风。
一见秋山色，方怜画手稀。波涛连壁动，云物下檐飞。岭树冬犹发，江帆暮不归。端然是渔叟，相向日依依。
摇摇歌扇举，悄悄舞衣轻。引笛秋临塞，吹沙夜绕城。向峰回雁影，出峡送猿声。何似琴中奏，依依别带情。
华轩敞碧流，官妓拥诸侯。粉项高丛鬓，檀妆慢裹头。亚身摧蜡烛，斜眼送香毬。何处偏堪恨，千回下客筹。
呜咽上攀龙，升平不易逢。武皇虚好道，文帝未登封。寿域无千载，泉门是九重。桥山非远地，云去莫疑峰。
风吹鲁国人，飘荡蜀江滨。湿地饶蛙黾，衰年足鬼神。时清归去路，日复病来身。千万长堤柳，从他烂熳春。
重槛构云端，江城四郁盘。河流出郭静，山色对楼寒。浪草侵天白，霜林映日丹。悠然此江思，树杪几樯竿。
引手强篸巾，徐徐起病身。远心群野鹤，闲话对村人。发匣琴徽静，开瓶酒味真。纵闻兵赋急，原宪本家贫。
白马顿红缨，梢毬紫袖轻。晓冰蹄下裂，寒瓦杖头鸣。叉手胶黏去，分鬃线道絣。自言无战伐，髀肉已曾生。
小槛俯澄鲜，龙宫浸浩然。孤光悬夜月，一片割秋天。浅派胤沙草，馀波漂岸船。聊当因畎浍，披拂坐潺湲。
僻巷难通马，深园不藉篱。青萝缠柏叶，红粉坠莲枝。雨燕衔泥近，风鱼咂网迟。缘君寻小阮，好是更题诗。
可惜东林寺，空门失所依。翻经谢灵运，画壁陆探微。隙地泉声在，荒途马迹稀。殷勤话僧辈，未敢保儒衣。
羸骖驱野岸，山远路盘盘。清露月华晓，碧江星影寒。离群徒长泣，去国自加餐。霄汉宁无旧，相哀自语端。
相逢青眼日，相叹白头时。累话三朝事，重看一局棋。欢娱非老大，成长是婴儿。且尽尊中物，无烦更后期。
析析檐前竹，秋声拂簟凉。病加阴已久，愁觉夜初长。坐拾车前子，行看肘后方。无端忧食忌，开镜倍萎黄。
远郭日曛曛，停桡一访君。小桥通野水，高树入江云。酒兴曾无敌，诗情旧逸群。怪来音信少，五十我无闻。
故人营此地，台馆尚依依。黑夜山魈语，黄昏海燕归。旧阴杨叶在，残雨槿花稀。无复南亭赏，高檐红烛辉。
日下苑西宫，花飘香径红。玉钗斜白燕，罗带弄青虫。皓齿初含雪，柔枝欲断风。可怜倾国艳，谁信女为戎。
万里关山冢，明妃旧死心。恨为秋色晚，愁结暮云阴。夜切胡风起，天高汉月临。已知无玉貌，何事送黄金。
利剑太坚操，何妨拔一毛。冤深陆机雾，愤积伍员涛。直道非无验，明时不录劳。谁当青史上，卒为显词褒。
春色满城池，杯盘著处移。镫金斜雁子，鞍帕嫩鹅儿。买笑歌桃李，寻歌折柳枝。可怜明月夜，长是管弦随。
十亩长堤宅，萧疏半老槐。醉眠风卷簟，棋罢月移阶。斫树遗桑斧，浇花湿笋鞋。还将齐物论，终岁自安排。
殁世议方存，升平道几论。诗情光日月，笔力动乾坤。乱首光雄算，朝纲在典坟。明时封禅绩，山下见丘门。
碧落桂含姿，清秋是素期。一年逢好夜，万里见明时。绝域行应久，高城下更迟。人间系情事，何处不相思。
日落江村远，烟霞度几重。问人孤驿路，驱马乱山峰。夜入霜林火，寒生水寺钟。凄凉哭途意，行处又饥凶。
秋滩一望平，远远见山城。落日啼乌桕，空林露寄生。烧畬残火色，荡桨夜溪声。况是曾游处，桑田小变更。
隙地丛筠植，修廊列堵环。楼台疏占水，冈岸远成山。尽日草深映，无风舟自闲。聊当俟芳夕，一泛芰荷间。
古树千年色，苍崖百尺阴。发寒泉气静，神骇玉光沉。上穴青冥小，中连碧海深。何当烟月下，一听夜龙吟。
东溪泉一眼，归卧惬高疏。决水金沙静，梯云石壁虚。细吟搔短发，深话笑长裾。莫道遗名品，尝闻入洛初。
伏牛真怪事，馀胜几人谙。日彩沉青壁，烟容静碧潭。泛心何虑冷，漱齿讵忘甘。幸挈壶中物，期君正兴酣。
行行石头岸，身事两相违。旧国日边远，故人江上稀。水声寒不尽，山色暮相依。惆怅未成语，数行鸦又飞。
历历四弦分，重来上界闻。玉盘飞夜雹，金磬入秋云。陇雾笳凝水，砂风雁咽群。不堪天塞恨，青冢是昭君。
绰绰下云烟，微收皓腕鲜。夜风生碧柱，春水咽红弦。翠佩轻犹触，莺枝涩未迁。芳音何更妙，清月共婵娟。
一夜列三清，闻歌曲阜城。雪飞红烬影，珠贯碧云声。皓齿娇微发，青蛾怨自生。不知新弟子，谁解啭喉轻。
董双成一妙，历历韵风篁。清露鹤声远，碧云仙吹长。气侵银项湿，膏胤漆瓢香。曲罢不知处，巫山空夕阳。
小小月轮中，斜抽半袖红。玉瓶秋滴水，珠箔夜悬风。徵调侵弦乙，商声过指拢。只愁才曲罢，云雨去巴东。
一管妙清商，纤红玉指长。雪藤新换束，霞锦旋抽囊。并揭声犹远，深含曲未央。坐中知密顾，微笑是周郎。
紫清人一管，吹在月堂中。雁起雪云夕，龙吟烟水空。虏尘深汉地，羌思切边风。试弄阳春曲，西园桃已红。
荆台呈妙舞，云雨半罗衣。袅袅腰疑折，褰褰袖欲飞。雾轻红踯躅，风艳紫蔷薇。强许传新态，人间弟子稀。
星汉夜牢牢，深帘调更高。乱流公莫度，沉骨妪空嗥。向月轻轮甲，迎风重纫绦。不堪闻别引，沧海恨波涛。
清籁远愔愔，秦楼夜思深。碧空人已去，沧海凤难寻。杳妙和云绝，依微向水沉。还将九成意，高阁伫芳音。
百里清溪口，扁舟此去过。晚潮风势急，寒叶雨声多。戍出山头鼓，樵通竹里歌。不堪无酒夜，回首梦烟波。
北陆冰初结，南宫漏更长。何劳却睡草，不验返魂香。月隐仙娥艳，风残梦蝶扬。徒悲旧行迹，一夜玉阶霜。
一派吴兴水，西来此驿分。路遥经几日，身去是孤云。雨气朝忙蚁，雷声夜聚蚊。何堪秋草色，到处重离群。
废宫深苑路，炀帝此东行。往事馀山色，流年是水声。古墙丹雘尽，深栋黑煤生。惆怅从今客，经过未了情。
垂老归休意，栖栖陋巷中。暗灯棋子落，残语酒瓶空。滴羃侵檐露，虚疏入槛风。何妨一蝉嘒，自抱木兰丛。
汉代非良计，西戎世世尘。无何求善马，不算苦生民。外国雠虚结，中华愤莫伸。却教为后耻，昭帝远和亲。
留名鲁连去，于世绝遗音。尽爱聊城下，宁知沧海深。偶然飞一箭，无事在千金。回望凌烟阁，何人是此心。
清晓洞房开，佳人喜燕来。乍疑钗上动，轻似掌中回。暗语临窗户，深窥傍镜台。新妆正含思，莫拂画梁埃。
千回掌上横，珍重远方情。客问何人与，闽僧寄一茎。画空疑未决，卓地计初成。幸以文堪采，扶持力不轻。
深窥思不穷，揭趾浅沙中。一点山光净，孤飞潭影空。暗栖松叶露，双下蓼花风。好是沧波侣，垂丝趣亦同。
一别云阳宅，深愁度岁华。翠浓春槛柳，红满夜庭花。鸟影垂纤竹，鱼行践浅沙。聊当因寤寐，归思浩无涯。
夜香闻偈后，岑寂掩双扉。照竹灯和雪，穿云月到衣。草堂疏磬断，江寺故人稀。唯忆江南雨，春风独鸟归。
贾生年尚少，华发近相侵。不是流光促，因缘别恨深。怜君成苦调，感我独长吟。岂料清秋日，星星共映簪。
久病倦衾枕，独行来访君。因逢归马客，共对出溪云。新月坐中见，暮蝉愁处闻。相欢贵无事，莫想路歧分。
高阁去烦燠，客心遂安舒。清流中浴鸟，白石下游鱼。秋树色凋翠，夜桥声袅虚。南轩更何待，坐见玉蟾蜍。
山势抱烟光，重门突兀傍。连檐金像阁，半壁石龛廊。碧树丛高顶，清池占下方。徒悲宦游意，尽日老僧房。
故人何处殁，谪宦极南天。远地身狼狈，穷途事果然。白须才过海，丹旐却归船。肠断相逢路，新来客又迁。
千重构横险，高步出尘埃。日月光先见，江山势尽来。冷云归水石，清露滴楼台。况是东溟上，平生意一开。
四回山一面，台殿已嵯峨。中路见山远，上方行石多。天晴花气漫，地煖鸟音和。徒漱葛仙井，此生其奈何。
超然彼岸人，一径谢微尘。见相即非相，观身岂是身。空门性未灭，旧里化犹新。谩指堂中影，谁言影似真。
遥遥东郭寺，数里占原田。远岫碧光合，长淮清派连。院藏归鸟树，钟到落帆船。唯羡空门叟，栖心尽百年。
月色荒城外，江声野寺中。贫知交道薄，老信释门空。露叶凋阶藓，风枝戛井桐。不妨无酒夜，闲话值生公。
碧海西陵岸，吴王此盛时。山行今佛寺，水见旧宫池。亡国人遗恨，空门事少悲。聊当值僧语，尽日把松枝。
楼台山半腹，又此一经行。树隔夫差苑，溪连句践城。上坡松径涩，深坐石池清。况是西峰顶，凄凉故国情。
四面山形断，楼台此迥临。两峰高崒屼，一水下淫渗。凿石西龛小，穿松北坞深。会当来结社，长日为僧吟。
浮图经近郭，长日羡僧闲。竹径深开院，松门远对山。重廊标板榜，高殿锁金环。更问寻雷室，西行咫尺间。
碧峰南一寺，最胜是仙源。峻坂依岩壁，清泉泄洞门。金函崇宝藏，玉树閟灵根。寄谢香花叟，高踪不可援。
松径上登攀，深行烟霭间。合流厨下水，对耸殿前山。润壁鸟音迥，泉源僧步闲。更怜飞一锡，天外与云还。
几代儒家业，何年佛寺碑。地平边海处，江出上山时。故国人长往，空门事可知。凄凉问禅客，身外即无为。
真僧上方界，山路正岩岩。地僻泉长冷，亭香草不凡。火田生白菌，烟岫老青杉。尽日唯山水，当知律行严。
一室炉峰下，荒榛手自开。粉牌新薤叶，竹援小葱台。树黑云归去，山明日上来。便知心是佛，坚坐对寒灰。
轻棹驻回流，门登西虎丘。雾青山月晓，云白海天秋。倚殿松株涩，欹庭石片幽。青蛾几时墓，空色尚悠悠。
云树拥崔嵬，深行异俗埃。寺门山外入，石壁地中开。仰砌池光动，登楼海气来。伤心万古意，金玉葬寒灰。
嚣尘楚城外，一寺枕通波。松色入门远，冈形连院多。花时长到处，别路半经过。惆怅旧禅客，空房深薜萝。
千年戴颙宅，佛庙此崇修。古井人名在，清泉鹿迹幽。竹光寒闭院，山影夜藏楼。未得高僧旨，烟霞空暂游。
二十逐嫖姚，分兵远戍辽。雪迷经塞夜，冰壮渡河朝。促放雕难下，生骑马未调。小儒何足问，看取剑横腰。
积水自成阴，昏昏月映林。五更离浦棹，一夜隔淮砧。漂母乡非远，王孙道岂沉。不当无健妪，谁肯效前心。
何处斸云烟，新移此馆前。碧姿尘不染，清影露长鲜。耸地心才直，凌云操未全。可悲人自老，何日是千年。
东阳宾礼重，高馆望行期。埽簟因松叶，篸瓜使竹枝。捲帘闻鸟近，翻枕梦人迟。坐听津桥说，今营太守碑。
一闻河塞上，非是欲权兵。首尾诚须畏，膏肓慎勿轻。多门徒可入，尽室且思行。莫为无媒者，沧浪不濯缨。
年少好风情，垂鞭眦睚行。带金狮子小，裘锦麒麟狞。拣匠装银镫，堆钱买钿筝。李陵虽效死，时论亦轻生。
半岩开一室，香穟细氛氲。石上漱秋水，月中行夏云。律持僧讲疏，经诵梵书文。好是风廊下，遥遥挂褐裙。
边风捲地时，日暮帐初移。碛迥三通角，山寒一点旗。连收榻索马，引满射雕儿。莫道功勋细，将军昔戍师。
自古多征战，由来尚甲兵。长驱千里去，一举两蕃平。按剑从沙漠，歌谣满帝京。寄言天下将，须立武功名。
宝殿依山崄，临虚势若吞。画檐齐木末，香砌压云根。远景窗中岫，孤烟竹里村。凭高聊一望，乡思隔吴门。
古今斯岛绝，南北大江分。水阔吞沧海，亭高宿断云。返潮千涧落，啼鸟半空闻。皆是登临处，归航酒半醺。
十年狂是酒，一世癖缘诗。剩物心长厌，閒书性不违。补窠新燕子，争食乳鸦儿。幸尔邻家竹，春来又许移。
僻巷新苔遍，空庭弱柳垂。井栏防稚子，盆水试鹅儿。喜客加笾食，邀僧长路棋。未能抛世事，除此更何为。
小院新栽柳，深窗古画屏。屋砖悬蜴蜥，虫网碍蜻蜓。启轴怜孤进，添杯虑独醒。殷勤东郭外，春麦又苗青。
闷看垂檐雨，閒寻小院芳。壁泥根长麦，篱柱叶生杨。旋碾新茶试，生开嫩酒尝。看看花渐老，无复滞春光。
远对三茅岭，疏开一槿篱。人怜贫好学，自笑老吟诗。仰腹狝猴睡，斜身蝘蜓痴。殷勤谢庄叟，栎社更何疑。
退居三亩地，聊复谢喧卑。尽日题书标，无风下钓丝。蚰蜒过竹节，翡翠抱芦枝。惆怅是临水，星星蓬鬓垂。
鸟逸溪云静，人行野岸稀。茅峰三点翠，练水一条辉。晚蝶花心少，阴萤草里微。何妨孟朱舍，夜饮醉歌归。
南亩山光对，西郊日影斜。碧抽书带草，红节米囊花。夜跣尝琴室，昏眠自酒家。何妨人不到，私酌是侯芭。
远郭浸烟波，村桥入薜萝。水蛇惊去疾，山鸟自来多。夜月倾壶酒，春风就榜歌。不知茅岭下，深处又如何？
村桥路不端，数里就回湍。积壤连泾脉，高林上笋竿。早尝甘蔗淡，生摘琵琶酸。好是去尘俗，烟花长一栏。
晓日明高柳，春池合细萍。燕巢通蜴蜥，鱼网漏蜻蜓。汩没非兼济，终穷是独醒。悲伤自心语，谁复念漂零？
三峰前望峻，一派上游斜。雨过离披草，风吹颠倒查。拂林山鹊翅，丛岸野裳花。好是醉中舞，村桥行数家。
碧草分遥岸，清池入细流。投铺虚饮马，自物且垂钩。小鸟闻批颊，征虫弄印头。何妨一壶酒，远远棹扁舟。
端居无外事，长日卧烟岚。树影侵篱北，花香自水南。酒肠婴女笑，棋路老僧谙。似此成乖懒，嵇康七不堪。
一径绕荒陂，渟洿是小池。红蕉心半卷，白练尾长垂。倒箧缠书带，寻竿解钓丝。聊当事山履，远与白云期。
久病无行意，溪亭益到稀。月回秋扇影，萤落夜琴微。沧海尚凝棹，木山谁采薇？佳期不可俟，空羡燕西归。
碧溪穷欲尽，回棹喜山家。曲岸深迷竹，平滩下见沙。悬窠巧妇子，拂水剪刀花。好是栖心地，人间路不遐。
僻居成懒病，春至强耕蚕。后港通围竹，前溪下檐柑。旧巢飞巧妇，新叶长宜男。且赖身无事，穷愁亦自甘。
小槛云低处，高廊雨过时。鹿胎含笋箨，猿臂长松枝。旧匣藏钩轸，沉查骨钓丝。平生心未远，徒欲效鸱夷。
春醪尽数杯，竹径坐深苔。鸟道思归乐，人呼隐去来。溪花流作片，雨叶烂成堆。访戴值兹夕，何妨乘兴回。
洛下无名客，江南不系舟。病身黄叶晚，诗思碧云秋。雀语嘉宾笑，蛩鸣懒妇愁。幸因重酝热，聊作醉乡游。
馀生唯爱酒，师长是山翁。定葬槽丘下，须沉酿瓮中。鹈鸪春作鸟，舂黍夏为虫。会入醉乡去，为君成醉风。
翠竹千竿耸，青池一面临。白烟生草末，黄粉露花心。簇脚蟏蛸桂，抛身翡翠沉。但令樽酒满，何必虑无金？
沧海一遗民，诗书尽老身。不逢青眼旧，争奈白头新。小小调茶鼎，铢铢定药斤。空疏更谁问，赖与酒家邻。
南国久无悰，东郊自养蒙。老年孤枕在，愁夜一樽空。涝水闻歌女，枯枝见宛童。秋来因揽镜，强欲理衰蓬。
积潦池新涨，颓垣址旧高。怒蛙横饱腹，斗雀堕轻毛。碧瘦三棱草，红鲜百叶桃。幽栖日无事，痛饮读离骚。
郊园日牢落，无意及壶飧。大笑俯尘甑，高歌敲酒盆。汲池浇韭垄，占石坐松根。未免犹随俗，长竿挂一裈。
三年江海客，长日犯埃氛。失脚远行地，无心空羡云。愚非宁武子，蔽是卓文君。以此图终计，深栖麋鹿群。
卜筑寄云阳，穿池面草堂。寻常登峻岭，丈六得奇强。井鲋依颓甃，邻花出败墙。自当甘朽拙，安敢慕羲皇？
美人殊不见，惆怅望行云。竹翠静含粉，榴花轻曳裙。婵娟非月色，散漫是兰熏。无复荆王梦，子规空夜闻。
佳期楚云外，寂寞是春华。昔去轩车远，今来衣带赊。生风贝母叶，活艳鼠姑花。惆望碧江阻，梦魂云陟遐。
故人为作郡，百里到吴兴。藻思江湖满，公平道路称。包山方峻直，霅水况澄清。伫听司空第，遥知下诏征。
自倚能歌日，先皇掌上怜。新声何处唱，肠断李延年。
南风吹五两，日暮竟陵城。肠断巴江月，夜蝉何处声。
南檐架短廊，沙路白茫茫。尽日不归处，一庭栀子香。
七里垂钓叟，还傍钓台居。莫恨无名姓，严陵不卖鱼。
行吟洞庭句，不见洞庭人。尽日碧江梦，江南红树春。
高斋长对酒，下客亦沾鱼。不为江南去，还来郡北居。
碧落新楼迥，清池古树闲。先贤尽为宰，空看县南山。
坐见三生事，宗传一衲来。已知无法说，心向定中灰。
河洛多尘事，江山半旧游。春风故人夜，又醉白蘋洲。
碧树吴洲远，青山震泽深。无人踪范蠡，烟水暮沈沈。
三十未封侯，颠狂遍九州。平生镆铘剑，不报小人雠。
高才何必贵，下位不妨贤。孟简虽持节，襄阳属浩然。
首阳山下路，孤竹节长存。为问无心草，如何庇本根。
寒叶坠清霜，空帘著烬香。生前既无事，何事更悲伤。
慈乌色似漆，孔雀尾如金。内外既相及，圣人空理心。
西南山最胜，一界是诸天。上路穿岩竹，分流入寺泉。蹑云丹井畔，望月石桥边。洞壑江声远，楼台海气连。塔明春岭雪，钟散暮松烟。何处去犹恨，更看峰顶莲。
峰峦开一掌，朱槛几环延。佛地花分界，僧房竹引泉。五更楼下月，十里郭中烟。后塔耸亭后，前山横阁前。溪沙涵水静，涧石点苔鲜。好是呼猿久，西岩深响连。
万古太阴精，中秋海上生。鬼愁缘辟照，人爱为高明。历历华星远，霏霏薄晕萦。影流江不尽，轮曳谷无声。似镜当楼晓，如珠出浦盈。岸沙全借白，山木半含清。小槛循环看，长堤蹋阵行。殷勤未归客，烟水夜来情。
座上辞安国，禅房恋沃州。道心黄叶老，诗思碧云秋。卷轴朝廷饯，书函内库收。陶欣入社叟，生怯论经俦。日色屏初揭，风声笔未休。长波溢海岸，大点出嵩丘。不绝羲之法，难穷智永流。殷勤一笺在，留著看银钩。
八十空门子，深山土木骸。片衣闲自衲，单食老长斋。道性终能遣，人情少不乖。樔枸居上院，薜荔俯层阶。洗钵前临水，窥门外有柴。朗吟挥竹拂，高楫曳芒鞋。迸笋斜穿坞，飞泉下喷崖。种花忻土润，拨石虑沙埋。旧往师招隐，初临我咏怀。何当缘兴玩，更为表新牌。
扁舟何所往，言入善人邦。旧爱鹏抟海，今闻虎渡江。士因为政乐，儒为说诗降。素履冰容静，新词玉润枞。金鱼聊解带，画鹢稍移桩。邀妓思逃席，留宾命倒缸。史材谁是伍，经术世无双。广厦当宏构，洪钟并待撞。成龙须讲邴，展骥莫先庞。应念宗中末，秋萤照一窗。
十里指东平，军前首出征。诸侯青服旧，御史紫衣荣。入阵枭心死，分围虎力生。画时安楚塞，刻日下齐城。号令朝移幕，偷踪夜斫营。云梯曾险上，地道惯深行。举旆招降将，投戈趁败兵。自惭居虏者，当此立功名。
黠虏构搀抢，将军首出征。万人旗下泣，一马阵前行。对敌枭心死，冲围虎力生。雪霜齐擐甲，风雨骤扬兵。指点看鞭势，喧呼认箭声。狂胡追过碛，贵主夺还京。黑夜星华朗，黄昏火号明。无非刀笔吏，独传说时英。
二年离子载，发迹自江南。马上行寻度，途中语再三。始因穷去魏，河北战方酣。后以文投许，淮西难未戡。谪官逢李涉，狂客见刘弇。失意怜初话，多端耻旧谙。茶风无奈笔，酒秃不胜簪。几郁胸中恨，聊当遂剧谈。
朱阁鳞虚构，环瞻极水乡。青螺蔟山色，白练展湖光。矗户浮云过，斜轩早雁翔。万檐攒肆邸，千叶溢津航。迭供馋寒碧，飞窗漏夕阳。月轮霄辗栋，风铎曙铿廊。塔耸尖层出，河萦小派长。因还九霄上，凝步独成章。
见说韩员外，声华溢九垓。大川舟欲济，荒草路初开。耸地千浔壁，森云百丈材。狂波心上涌，骤雨笔前来。后学无人誉，先贤亦自媒。还闻孔融表，曾荐祢衡才。
筑室枕隋流，贫居喜自由。未为齐国晏，争免鲁人丘。不畏长堪耻，无成久更羞。家须男子继，国合丈夫忧。苟利他相与，诛当我自求。轮回翻碍直，剑折却思柔。老虎终开眼，微虫会叩头。但令吾舌在，何畏不封侯。
小邑不劳贤，心期胜地偏。树微青嶂耸，沙浅碧波旋。荡桨投昏岸，烧燔指湿烟。板檐傍眺寺，石路上登船。水槛推衣浴，风轩侧枕眠。无因长寄此，吟和酒中仙。
北寺三年别，西湖十里程。山门桥上转，石路阁中行。地入千重险，江分一面平。引藤闻鼠乱，窥洞见龙惊。嶂月排檐出，屏风倚槛成。猿寻青壁过，树绕碧崖生。小殿灵云影，高廊下水声。何当还梦谢，尽我一诗情。
台殿耸高摽，钟声下界遥。路分松到寺，山断石为桥。引水穿廊去，呼猿绕槛跳。海明初上月，江白正来潮。夏雨莲苞破，秋风桂子雕。乱云行没脚，欹树过低腰。嫩绿茶新焙，乾黄竹旋烧。唯思閒事了，长此卧烟霄。
古地摽图籍，新亭建梓材。水从三峡涨，人自九江来。宿涵曹推远，停骖谢喜陪。山形连岳去，草色尽天回。晚槛高墙出，晴郊古戍开。阳精动金矿，暗魄孕珠胎。竹换经冬叶，松移带雨栽。夜深南浦雁，春老北枝梅。岘岭功初毕，汀洲咏几裁。仙游秪斯在，何用便蓬莱。
万里江连蜀，千山水占吴。地形分楚塞，舟路控闽隅。西北京华远，东南王气无。未为勾践入，先是子胥殂。国破重泉恨，天迷兆庶呼。黑烟宗庙废，红艳美人驱。旧战储宫尽，新加太宰诛。誓言江北死，羞面角东途。假偾尸犹泊，教悬骨未枯。堕钗残玉燕，穿墓得金凫。苑树深行鹿，阊门迥噪乌。夜阴生越绝，秋色遍姑苏。群邑空遗迹，山川是废图。六朝人已去，三国事应殊。欲下金陵泣，还为建业吁。伤心此时意，狂乞赖麻襦。
泽国连荒徼，津亭揭上游。飞栏控干马，却住压坤牛。滉漭吞何处，青苍别几州。黑天三伏里，红日五更头。树失湘潭发，山明楚塞沤。舜巡初此去，禹凿向南休。白气都为晓，清光别是秋。雨行神女过，云降帝妃游。接鉴凌星斗，褰帘就月钩。草烟凝夜思，花露滴春愁。近渚延沙湿，中壖小岛浮。竹寻诸洞遍，石占一泉幽。日复上山顶，波连归客舟。招魂宋馀恨，吊死屈何投。臣子悲迁斥，王孙念去留。林当藏汉道，兵昔益巴丘。缚将高皇策，烧船太祖羞。星霜人自变，江汉事长流。胜景离方绝，功符坎德优。还因望京意，歌咏为皇猷。
重镇压华戎，恩威达圣聪。泰山高不让，沧海阔难穷。接物欢盈貌，安民术在衷。旱天云出水，霜野鹗抟风。东土承殊渥，南方著显功。瑞呈须是凤，畋获必非熊。令下齐军仵，诗传入帝宫。春行膏雨降，夜仰德星丛。翰苑推词敏，台庭揖道崇。才周儒学外，礼厚笑谭中。吏理今廉度，文章昔马融。行凭孤竹立，诺为一言终。揭槛楼台耸，加笾海陆丰。俯移青玉案，高挂绿沉弓。大幕宾名瑀，长裾客姓冯。耻为狂狷者，强厕滑稽雄。马足虚行地，鞭头漫画空。无能甘画虎，失趣奈雕虫。死叹身何处，生嗟命不通。聊当问詹尹，犹许诉明公。
泯泯顺为回，泙泙逆是来。草微淹泽莽，沙涨积云堆。不止灵威怒，当凭俗力推。夏天江迭雪，晴日海奔雷。近落痕犹浅，初平势渐开。舟惊浮浩渺，石看打崔嵬。鸟下愁滩没，人行畏岸颓。鼓风连涵澹，值洑更旋回。进退随蟾魄，虚盈合蚌胎。何妨俾巨浸，为尔济川才。
古色辨微茫，华夷在一堂。云霞开藻井，天地出雕梁。细草生毫末，轻风拂黛光。夜山犹带景，秋树不凋霜。隐竹才分翠，秾华欲堕香。无风帆自起，度日鸟空翔。舟势鲸吞久，楼形蜃吐长。更看台上镜，造化落中央。
何人笔思狂，一壁尽沧浪。日月明丹拱，烟云起画梁。山岚开晓色，海气动秋光。岛踞鳌睛大，沙行鳄齿长。粉波明百越，黛点簇三湘。讵作无图意，空迷造化乡。
古城连废地，规画自初心。眺出红亭址，裁成绿树林。竹欹丛岸势，池满到檐阴。暗草通溪远，閒花落院深。上帘新燕入，抛叶小鱼沉。晚影移樽惜，残芳秉烛寻。风兰曳衣绣，露柳拂头簪。属咏聊题极，垂竿旋屈针。短桥多凭看，高堞几登临。漫厕宾阶末，无因和至音。
小隐蜀江边，重峦尽一川。山形分断岸，水势尽平田。嫩碧生栏浅，轻红落砌蔫。短桥扶竹过，欹路把藤缘。南巷纤埃隔，东郊远思延。月庭潜润石，风渚自移船。滴露蒲光冷，摇波柳翠鲜。关心每来胜，幸尔必相然。
数亩四郊地，经营胜渐偏。磴崖欹入竹，筒水下浇田。黑壤沾河润，红葩寄树鲜。驿明昏岸火，樯插晓林烟。嫩笋撑檐曲，新荷帖沼圆。不妨成隐显，长日步通阡。
一槛构庭中，临川望益崇。朗怀披夏日，高啸得清风。紫府须黄霸，青山属谢公。夜声闻动草，春意觉抽丛。野迥云初白，天寒树间红。月华深委素，淮色迥流空。暮雨佳人到，良辰乐事同。更怜初渡水，先咏子来工。
旧胜因金刹，新迁就水堂。何劳数爵算，不止一龟航。忝座非珍席，穷源喜滥觞。酒醲开若酝，诗妙掇蘋芳。广槛馀清景，连山迭霁光。徒思继高韵，益叹谬成章。
入门惊秀崒，规画自奇人。远不离阶砌，高宁让隙尘。岩成须梦说，岳就合生申。掩映深尤妙，疏通久更新。聊思岘岭日，小认会稽春。好是怡情处，西楼长景真。
广厦光奇辈，恢材卓不群。夏天平岸水，春雨近山云。婉衍榱甍揭，端完柱石分。孤帆惊乍驻，一叶动初闻。晚槛馀清景，凉轩启碧氛。宾筵习主簿，诗版鲍参军。露洒新篁滴，风含秀草熏。何劳思岘岭，虚望汉江滨。
上将出东征，骅骝得路行。青云仰高步，白日见精诚。朗抱韬群物，沉思活庶氓。田文今得士，孙武旧能兵。晓月当楼色，秋鞞入地声。鬼神愁运思，奸猾恐回情。破敌连收栅，屯师立下城。龙观淮甸虎，鳣视海湄鲸。勇冠临危貌，勋崇定远名。突围亲斩首，开道看擒生。阵变蛇头出，枪回豹尾横。束衣金甲冷，挥箭铁鞭鸣。历战长诸葛，封侯小富平。去淮初五马，迁滑再双旌。道秪萧何直，功惟范蠡成。感恩怀敢炙，知味渴和羹。曙合铜牌入，昏堂蜡烛明。玉钩红袖把，银注紫衣擎。接坐羞人识，还家畏嫂轻。犹希匹夫胆，一向信陵倾。
圣代倚龙骧，青油镇北方。国除心腹病，时咏股肱良。兆协周畋吉，言应禹拜昌。中台初复位，太白定扬光。传癖深元凯，筹谋奥子房。率先供帝命，特地举朝纲。吏改新曹局，民耕旧战场。节旌穷海岛，诗句起河梁。幕府推贤佐，杯盘任客狂。峰峦资秀崒，雕鹗避轩昂。列座花茵展，鸣鼍锦臂攘。小旗鞍马令，尖帽柘枝娘。扫路麾幢出，开衙斧钺行。旌旗垂玳瑁，黄帕结鸳鸯。报主亲临敌，屯师首犯强。裂红偷贼号，缠褐眩戎装。夜栅回千马，昏鼙亚万枪。桉声铺阵血，垂泪抚刀疮。豹望因文变，鲲期假翅翔。空劳千里役，何策利梁王。
天意兆升平，忠良自间生。二年移四镇，一夜破重城。白刃来临敌，青油引出京。指途谙老马，望海哂长鲸。国用鞭头算，军机帐下萌。王师初戮力，贼将首推诚。鼎鼐传家世，藩隅易弟兄。风云将气合，才命与时并。咳唾收齐土，疮痍肓蔡氓。指撝从上策，谈笑赖高情。发号方回踵，归农务散兵。紫微才近侍，彤矢又专征。曲直须绳准，幽深藉镜明。晓江流汗漫，秋华耸峥嵘。士勇思陈力，儿啼畏道名。文王开卦兆，武帝下星精。远寄恩弥厚，深欺敌不勍。俭风敦制度，和气茂逢迎。画障朱轩设，蛮刀粉壁横。木鱼连钥动，金兽齿环狞。舞席宫鬃出，宾盘海馔盈。绣蹄红球卧，花领紫绦萦。鹓鹭初移府，熊罴夜烈营。济河无反顾，当阵必前行。野迥朱旗卜，霜干翠幕轻。角吹寒日色，枪揭暑雷声。宁越身犹贱，冯暖胆未呈。贵门心强迹，贤路力何争。閟手从抛剑，愁肠却赖觥。宁依刘表死，不接贾充荣。阻辙羞偏毂，蟠泥渴一泓。应怜望尘眼，歧路拜双旌。
日月中华正，星辰上国偏。经纶今四海，讨伐旧三边。失道非无素，乘时不偶然。安刘机在早，诛吕计须权。礼乐胜残后，干戈止杀前。未闻晁氏戮，初幸贾生缘。善马来何利，穷兵去甚坚。国雠因破虏，民耗是求仙。忍愤中郎节，残形太史编。冲融当魏邴，腼衍自昭宣。故老心徒切，先皇道益悬。元成真渐地，哀少卒崩天。七庙倾王莽，三公败董贤。兴亡岂无诫，为看借秦篇。
河上劳兵地，江南酷旱天。那知讨邢日，不是克殷年。忽忽嗟时难，矜矜畏序愆。云徒蔽日月，雨合降山川。造化炉思火，阴阳炭鼓烟。披怀遭赤昼，濯足想清涟。狱俟于公决，心期戴令虔。敢忘沾霈泽，何幸及私田。请祷诚明矣，焚巫策昧然。灵山罢齐景，美玉罄周宣。石燕曾谁舞，泥龙愈自坚。鱼穷悲涸辙，井漆奈枯泉。五亩忧还轸，三时望益悬。暂欣垂滴沥，终讶阻缠绵。贬损心应恳，疏通税必蠲。乘轩尝拯物，饮马昔投钱。火宅逢僧话，炎荒想客迁。泥蟠尺蠖久，草长蒺藜先。病体长兼虑，穷愁益自煎。犹希畏途上，一咏凯歌旋。
积雨江城久，腾云海峤来。暑当初缜絺，寒亦重然灰。暧昧连中夏，调和仰上台。地平天没堑，舟利木兼材。电影窗遥入，雷声辙乍回。庭除深溢潦，枕簟去浮埃。太陆青蘋泛，曾崖白浪豗。初跳倒蛙黾，疾长半蒿莱。坏壤虚为穴，淙沙迥作堆。未如归结网，何惮渴操杯。漏屋诚难葺，崩墙不易坯。远愁超滉瀁，高羡陟崔嵬。俯祝阴灵遍，聊餐水物该。病非宜长老，忧是主婴孩。浅浅斟茶鼎，环环荡酒罍。濯枝怜鸟噤，流麦分人咍。日色疑羞出，天心似惜开。巨鳞承水便，纤介幸时灾。折角巾全委，低头柱顿摧。神龙曾未失，蝼蚁莫相裁。
柘岸齐空远，通波跨槛牢。四方人意便，两路马行高。雾柳蒙疏叶，风帆挂并艘。碧云秋水静，红日暮霞韬。苟藉公心度，稀逢敏手操。旧恩重雨露，新命压波涛。挹海惊涯涘，冲霄讶羽毛。丝纶初变体，锦袖旋挥毫。美景尤难卜，良辰不易遭。名华应独步，语韵洽朋曹。异日知司衮，閒时解梦刀。卿材尊宦达，侯业重人豪。拽盏怜稀饮，扶鞍哂遽逃。香凫深促坐，画鹢远回篙。赌气连呼采，縻心乍漱醪。何妨孤愤激，肯忘一言褒。北阙承优话，南方续广骚。不尝书咄咄，谁话酒陶陶。末路犹提笔，雄藩伫拥旄。只愁迂蹇步，归去又蓬蒿。
远派通催急，层栏架柱牢。中开一合静，外拔两檐高。㼘崒基崇岸，湾环隘近艘。劲竿红旆展，长镫紫囊韬。旧好千金诺，新题一笔操。开怀侵月露，惜别话风涛。尽纳黄泥水，平分沼沚毛。诗能拘咫寸，酒妙乏丝毫。不止才无敌，非论运合遭。宦情周上智，美论逸诸曹。拟义临戎钺，从容宰社刀。三千丛秀彦，百万举名豪。死士曾无悔，生民肯更逃。下帘欣继烛，归路止排篙。彩柚撩青鬓，金船泛白醪。韵惭高手压，文岂拙词褒。贾谊犹兴叹，杨雄重返骚。不当离急引，应获在甄陶。强逐騑騑驷，徒瞻孑孑旄。何堪纵高祖，生意任庭蒿。
烟尘绕北京，千里动人情。位压中华险，功排上将荣。四方分万石，三镇拥双旌。大郡为深寄，河湟仗素城。雄才身挺拔，柱石势映倾。霍氏勋元重，胡家正本清。殊恩酬义勇，积庆自忠贞。海岱乘时出，风云得气生。虎头膺将号，龙额擅侯名。曲蘖功归酒，盐梅味到羹。碧霄长日路，黄犬少年行。号令诛无轨，观风审未萌。物情周智用，宾礼尽逢迎。促座杯心亚，开场镜面平。神隈旗干动，虎占地衣狞。紫绶分排马，青娥乱替觥。鱼金垂重獭，罗袖拂球轻。暖合朝呈简，深帘夜按笙。栖遑穷蔡泽，孱弱病刘桢。试暗秦台下，应回照胆明。
万古元和史，功名将相殊。英明逢主断，直道与天符。一镜辞西阙，双旌镇北都。轮辕归大匠，剑戟尽洪炉。物望朝端洽，人情海内输。重轻毫在手，斟酌斗回枢。邴吉真丞相，陈蕃实丈夫。礼宾青眼色，忧国白髭须。几赖平中土，长愁入五湖。旱苗今雨活，妖沴共风驱。料敌穷天象，开边过地图。黄河归博望，青冢破凶奴。虎豹皆亲射，豺狼例手诛。坐筹千不失，持钺四无虚。勇义精诚感，温良美价沽。夔龙甘道劣，贾马分材枯。曙色开营柳，秋声动塞榆。纵横追穴兔，直下灌城狐。举论当前古，推心及后儒。风云如借便，开眼即天衢。
逆旅杨州郭，音容幸此遭。酒浆曾不罢，风月更何逃。寺塔排云直，闾门架水牢。烟笼春树薄，日映曙楼高。碧草连除卷，青旗指浊醪。粉胸斜露玉，檀脸慢回刀。跃马君心劲，嗔奴我气豪。尾生从抱柱，颜子也酺糟。赤柏看眉睫，生憎惜羽毛。北邙终寂寞，南国且游遨。觱篥行移束，箜篌旋转绦。袖因迎顐破，肩为请挼劳。未省求媒氏，焉能泥贼曹。拣花偷芍药，和叶窠樱桃。闷口无端语，穷头尽兴搔。覆身唯绿葛，医病只青蒿。事过宜他哂，诗成苟自褒。醉时心烂漫，别夜眼号啕。接席观诚忝，升堂迹贵叨。殷勤欲离抱，为尔一挥毫。
忆拜明公日，青云料果符。征贤披显诏，射策冠英儒。物论推前哲，朝纲揖大巫。德门深茂秀，义土辟膏腴。简翰垂师法，文章述帝谟。民欢车辙至，士畏履声趋。省闼名尤美，藩方政历殊。五兵森武库，百氏秘文枢。小谢才难比，诸荀道亦俱。几年思乐土，长日咏生刍。洁俭遵明训，清通轨令图。马奔为信竹，鞭举示刑蒲。促座嘉宾满，分题健笔濡。碧江秋鸟聚，青嶂瞑猿孤。月上连城璧，星环合浦珠。早凉生玉树，盛暑退冰壶。豹变真君子，龙钟浅丈夫。新知多巂彦，旧态只狂奴。敢望怜哀鸟，何烦敬朽株。已愁沾洒泪，还去海西隅。
穷贱正相仍，逢君又广陵。坐愁身兀兀，行信脚腾腾。小巷朝歌满，高楼夜吹凝。月明街廓路，星散市桥灯。钝仆常羞使，羸骖半醉乘。酷遭狂客引，刚被俗人憎。睚眦宁宜惯，趑趄苟未能。坊期瑞芝宿，阁诣庆云登。迥眺江千里，高临塔九层。山岚开碧罅，海日上红棱。曲岸盘回出，飞栏斗峻凭。鹭鸶行浅草，龟壳上新菱。野霁岗形兀，林昏地气蒸。春天聊共赏，夏日几同瞢。自给劳方寸，官沽厌窄升。坚强心似石，险峭志如陵。闷极行挑耳，狂来起扼肱。肠风终作疹，肺病不为征。玉树当巡打，香球带柏承。暗归逃酒席，私语结钩朋。僻性从他谕，幽情且自矜。砌开红艳槿，庭架绿阴藤。冷滑连心簟，轻疏著体缯。被裁新蜀锦，光砑小吴绫。久滞终何益，长贫也未应。莫轻垂耳骥，须看脱鳞鹏。善恶都钤口，存亡只抚膺。楚才君漫倚，荆璞我虚凭。委顺容如妾，幽迂论若僧。早知身足累，近信卜无征。画虎诚堪诮，雕虫讵可称。扫门踪魏勃，开阁伫孙弘。勿易侵苗鼠，须防止棘蝇。足忧行夜露，心惧履春冰。旅望孤烟起，乡愁远水澄。每思人似玉，长愿酒如渑。去国程无尽，离筵思不胜。感恩因病雀，逐物甚饥鹰。讵忆园蔬灌，唯希社肉秤。冤雠閒物在，知己大官薨。却弟终须得，蘧非誓欲惩。看看重西去，从此又兢兢。
天意亡隋日，人心启圣年。顺时兴义卒，拨乱起戎旃。群盗犹蜂蚁，妖星尚属联。既教龙战野，须见血成川。睿算无遗策，神功亦有权。王寻徒百万，光武只三千。海静鲸鲵死，云开日月悬。讲兵将耀德，猎渭本搜贤。向阙皆锵玉，临关罢控弦。大炉销剑戟，鸿泽荡腥膻。太祖恩尧禅，神孙受禹传。宫车悲未已，陵树蔼苍然。岳立青冥外，虬蟠白水边。乾坤资王气，岩壑拥晴烟。虞舜曾南狩，轩辕亦上仙。断髯无复见，空拜鼎湖前。
日出树烟红，开场画鼓雄。骤骑鞍上月，轻拨镫前风。斗转时乘势，旁捎乍迸空。等来低背手，争得旋分騣。远射门斜入，深排马迥通。遥知三殿下，长恨出征东。
二十便封侯，名居第一流。绿鬟深小院，清管下高楼。醉把金船掷，闲敲玉镫游。带盘红鼹鼠，袍砑紫犀牛。锦袋归调箭，罗鞋起拨毬。眼前长贵盛，那信世间愁。
消渴茂陵客，甘凉庐阜泉。泻从千仞石，寄逐九江船。竹匮新茶出，铜铛活火煎。育花浮晚菊，沸沫响秋蝉。啜忆吴僧共，倾宜越碗圆。气清宁怕睡，骨健欲成仙。吏役寻无暇，诗情得有缘。深疑尝沆瀣，犹欠听潺湲。迢递康王谷，尘埃陆羽篇。何当结茅屋，长在水帘前。
紫绶朝中贵，黄冠物外高。孰能知止足，君独避尘劳。已晓青霞志，方从碧落遨。轩车傥来物，从此贱吾曹。
戚戚复戚戚，秋堂百年色。而我独茫茫，荒郊遇寒食。
胡马饮河洛，我家从此迁。今来独垂泪，三十六峰前。
二室盘游日，三阳宴喜心。分流来万壑，巨石拟千岑。玉殿烟芜在，金碑雨藓侵。翠华何处问，山水自清音。
弱柳随俦匹，迁莺正及春。乘风音响远，映日羽毛新。已得辞幽谷，还将脱俗尘。鸳鸾方可慕，燕雀迥无邻。游止知难屈，翻飞在此伸。一枝如借便，终冀托深仁。
待醉乌程酒，思斟平望羹。烟云金斗暗，苔藓石尊平。
引派昆山峻，朝宗海路长。千龄逢圣主，五色瑞荣光。隐映浮中国，晶明助太阳。坤维连浩漫，天汉接微茫。丹阙清氛里，函关紫气旁。位尊常守伯，道泰每呈祥。习坎灵逾久，居卑德有常。龙门如可涉，忠信是舟梁。
开箱整霞绮，欲制万里衣。愁剪鸳鸯破，恐为相背飞。
偶发陶匏响，皆蒙组绣文。清秋将落帽，子夏正离群。有恨书燕雁，无聊赋郢云。遍看心自醉，不是酒能醺。
草木翳荒径，岩阿有竹扉。童牛随㹀出，乳燕哺雏归。钓艇横幽渚，耕蓑挂落晖。罕知盐酪味，父子入城稀。
驻旆息东林，清泉洗病心。炉峰霄汉近，烟树荔萝阴。溪浚龙蛇隐，岩高雨露侵。猿声云壑断，罄韵竹房深。欲问吾师法，衰年力不任。
孤城临远水，千里见寒山。白雪无人唱，沧洲尽日闲。鸟归残烧外，帆出断云间。此地秋风起，应随计吏还。
渡海登仙籍，还家备汉仪。孤舟无岸泊，万里有星随。积水浮魂梦，流年半别离。东风未回日，音信杳难期。
谁将倚天剑，削出倚天峰。众水背流急，他山相向重。树黏青霭合，崖夹白云浓。一夜盆倾雨，前湫起毒龙。
昔人登览处，遗阁大江隅。叠浪有时有，闲云无日无。早凉先燕去，返照后帆孤。未得营归计，菱歌满旧湖。
贤哉君子风，讽与古人同。采药楚云里，移家湘水东。星霜秋野阔，雨雹夜山空。早晚相招隐，深耕老此中。
天下猿多处，西南是蜀关。马登青壁瘦，人宿翠微闲。带雨逢残日，因江见断山。行歌风月好，莫老锦城间。
上彻鍊丹峰，求玄意未穷。古坛青草合，往事白云空。仙境日月外，帝乡烟雾中。人间足烦暑，欲去恋松风。
将军誇胆气，功在杀人多。对酒擎钟饮，临风拔剑歌。翻师平碎叶，掠地取交河。应笑孔门客，年年羡四科。
铭旌归故里，猿鸟亦悽然。已葬桐江月，空回建水船。客传为郡日，僧说读书年。恐有吟魂在，深山古木边。
雅调一生吟，谁为晚达心。傍人贺及第，独自却沾襟。宴别喧天乐，家归碍日岑。青门许攀送，故里接云林。
都堂公试日，词翰独超群。品秩台庭与，篇章圣主闻。乡连三楚树，县对九华云。多少青门客，临岐共羡君。
寻春与送春，多绕曲江滨。一片凫鹥水，千秋辇毂尘。岸凉随众木，波影逐游人。自是游人老，年年管吹新。
无穷名利尘，轩盖逐年新。北阕东堂路，千山万水人。云离僧榻曙，燕远凤楼春。荏苒文明代，难归钓艇身。
少华中峰寺，高秋众景归。地连秦塞起，河隔晋山微。晚木蝉相应，凉天雁并飞。殷勤记岩石，秪恐再来稀。
海东谁敌手，归去道应孤。阙下传新势，船中覆旧图。穷荒回日月，积水载寰区。故国多年别，桑田复在无。
看花兴未休，已散曲江游。载笔离秦甸，从军过洛州。嵩云将雨去，汝水背城流。应念依门客，蒿莱满径秋。
海上独随缘，归来二十年。久闲时得句，渐老不离禅。砌木欹临水，窗峰直倚天。犹期向云里，别扫石床眠。
树凉清岛寺，虚阁敞禅扉。四面闲云入，中流独鸟归。湖平幽径近，船泊夜灯微。一宿秋风里，烟波隔捣衣。
今古遰相送，几时无逝波。篇章名不朽，寂灭理如何。内殿留真影，闲房落贝多。从兹高塔寺，惆怅懒经过。
黄河一曲山，天半锁重关。圣日雄藩静，秋风老将闲。车舆穿谷口，市井响云间。大野无飞鸟，元戎校猎还。
出送乡人尽，沧洲未得还。秋风五陵树，晴日六街山。有景终年住，无机是处闲。何当向云外，免老别离间。
官从谏署清，暂去佐戎旌。朝客多相恋，吟僧欲伴行。河冰天际白，岳雪眼前明。即见东风起，梁园听早莺。
至人随化往，遗路自堪伤。白塔收真骨，青山闭影堂。钟残含细韵，烟灭有馀香。松上斋乌在，迟迟立夕阳。
夜久村落静，徘徊杨柳津。青山犹有路，明月已无人。梦寐空前事，星霜倦此身。尝期结茅处，来往蹑遗尘。
重来访惠休，已是十年游。向水千松老，空山一磬秋。石窗清吹入，河汉夜光流。久别多新作，长吟洗俗愁。
日暖泗滨西，无穷岸草齐。薄烟衰草树，微月迥城鸡。水近沧浪急，山随绿野低。羞将旧名姓，还向旧游题。
千灯有宿因，长老许相亲。夜永楼台雨，更深江海人。劳生无了日，妄念起微尘。不是真如理，何门静此身。
烟霞接杳冥，旅泊寄回汀。夜雨雷电歇，春江蛟蜃腥。城侵潮影白，峤截鸟行青。遍欲探泉石，南须过洞庭。
辛勤同失意，迢递独还家。落日江边笛，残春岛上花。亲安诚可喜，道在亦何嗟。谁伴高吟处，晴天望九华。
冥鸿久不群，徵拜动天文。地主迎过郡，山僧送出云。登车残月在，宿馆乱流分。若更思林下，还须共致君。
远色岳阳楼，湘帆数片愁。竹风山上路，沙月水中洲。力学桑田废，思归鬓发秋。功名如不立，岂易狎汀鸥。
江峰峰顶人，受法老西秦。法本无前业，禅非为后身。院栽他国树，堂展祖师真。甚愿依宗旨，求闲未有因。
去宰龙门县，应思变化年。还将鲁儒政，又与晋人传。峭壁开中古，长河落半天。几乡因劝勉，耕稼满云烟。
落花兼柳絮，无处不纷纷。远道空归去，流莺独自闻。野桥喧硙水，山郭入楼云。故里南陵曲，秋期更送君。
山川心地内，一念即千重。老别关中寺，禅归海外峰。鸟行来有路，帆影去无踪。几夜波涛息，先闻本国钟。
种在法王城，前朝古寺名。瘦根盘地远，香吹入云清。鹤动池台影，僧禅雨雪声。看来人旋老，因此叹浮生。
清月转瑶轸，弄中湘水寒。能令坐来客，不语自相看。静恐鬼神出，急疑风雨残。几时归岭峤，更过洞庭弹。
此心知者稀，欲别倍相依。无食拟同去，有家还未归。巴山开国远，剑道入天微。必恐临邛客，疑君学赋非。
曹溪松下路，猿鸟重相亲。四海求玄理，千峰绕定身。异花天上堕，灵草雪中春。自惜经行处，焚香礼旧真。
蓝水警尘梦，夜吟开草堂。月临山霭薄，松滴露花香。诗外真风远，人间静兴长。明朝访禅侣，更上翠微房。
秋山清若水，吟客静于僧。小径通商岭，高窗见杜陵。云霞朝入镜，猿鸟夜窥灯。许作前峰侣，终来寄上层。
乔枝聚暝禽，叠阁锁遥岑。待月当秋直，看书废夜吟。残薪留火细，古井下瓶深。纵欲抄前史，贫难遂此心。
夜忆开元寺，凄凉里巷间。薄烟通魏阙，明月照骊山。半壁空宫闭，连天白道闲。清晨更回首，独向灞陵还。
樽前放浩歌，便起泛烟波。舟楫故人少，江湖明月多。孤峰经宿上，僻寺共云过。若向仙岩住，还应著薜萝。
江外历千岑，还归少室吟。地闲缑岭月，窗迥洛城砧。石窦垂寒乳，松枝长别琴。他年瀑泉下，亦拟置家林。
竹色覆禅栖，幽禽绕院啼。空门无去住，行客自东西。井气春来歇，庭枝雪后低。相看念山水，尽日话曹溪。
东来此学禅，多病念佛缘。把锡离岩寺，收经上海船。落帆敲石火，宿岛汲瓶泉。永向扶桑老，知无再少年。
溪路曾来日，年多与旧同。地寒松影里，僧老磬声中。远水清风落，闲云别院通。心源若无碍，何必更论空。
梅真从羽化，万古是须臾。此地名空在，西山云亦孤。井痕平野水，坛级上春芜。纵有双飞鹤，年多松已枯。
一自白云去，千秋坛月明。我来思往事，谁更得长生。雅韵磬钟远，真风楼殿清。今来为尉者，天下有仙名。
前程曾未到，岐路拟何为。返照行人急，荒郊去鸟迟。春宵多旅梦，夏闰远秋期。处处牵愁绪，无穷是柳丝。
重作东南尉，生涯尚似僧。客程淮馆月，乡思海船灯。晚雾看春毂，晴天见朗陵。不应三考足，先授诏书徵。
东风摇众木，即有看花期。紫陌频来日，沧洲独去时。郡因兵役苦，家为海翻移。未老多如此，那堪鬓不衰。
北去穷秦塞，南归绕汉川。深山逢古迹，远道见新年。绝壁云衔寺，空江雪洒船。萦回还此景，多坐夜灯前。
剑阁缘空去，西南转几州。丹霄行客语，明月杜鹃愁。露带山花落，云随野水流。相如曾醉地，莫滞少年游。
勒兵辽水边，风急卷旌旃。绝塞寒无树，平沙势尽天。雪晴回探骑，月落控鸣弦。永定山河誓，南归改汉年。
袁江猿鸟清，曾向此中行。才子登科去，诸侯扫榻迎。山藏明月浦，树绕白云城。远想安亲后，秋风梦不惊。
分合老西秦，年年梦白蘋。曾为洞庭客，还送洞庭人。语别惜残夜，思归愁见春。遥知泊舟处，沙月自相亲。
胜游虽隔年，魂梦亦依然。瀑水喧秋思，孤灯动夜船。断虹全岭雨，斜月半溪烟。旧日吟诗侣，何人更不眠。
江风木落天，游子感流年。万里波连蜀，三更雨到船。梦残灯影外，愁积苇丛边。不及樵渔客，全家住岛田。
仰山因久住，天下仰山名。井邑身虽到，林泉性本清。野云居处尽，江月定中明。髣髴曾相识，今来隔几生。
洛下吟诗侣，南游只有君。波涛归路见，蟋蟀在船闻。晓月江城出，晴霞岛树分。无穷怀古意，岂独绕湘云。
名利了无时，何人暂访师。道情闲外见，心地语来知。竹落穿窗叶，松寒荫井枝。匡山许同社，愿卜挂帆期。
幸喜陪驺驭，频来向此宵。砚磨清涧石，厨爨白云樵。竹外村烟细，灯中禁漏遥。衣冠与文理，静语对前朝。
登科精鲁史，为尉及良时。高论穷诸国，长才并几司。地倾流水疾，山叠过云迟。暇日琴书畔，何人对手棋。
千峰隔湘水，迢遰挂帆归。扫月眠苍壁，和云著褐衣。洞虚悬溜滴，径狭长松围。只恐相寻日，人间旧识稀。
终年九陌行，要路迹皆生。苦学犹难至，甘贫岂有成。病携秋卷重，闲著暑衣轻。一别林泉久，中宵御水声。
吾师视化身，一念即遗尘。岩谷藏虚塔，江湖散学人。云迷禅处石，院掩写来真。寂寞焚香后，闲阶细草生。
窗户几层风，清凉碧落中。世人来往别，烟景古今同。列岫横秦断，长河极塞空。斜阳越乡思，天末见归鸿。
远涉期秋卷，将行不废吟。故乡芳草路，来往别离心。挂席春风尽，开斋夏景深。子规谁共听，江月上清岑。
歌诗精外学，天子是知音。坐夏宫钟近，宁亲剑阁深。高名彻西国，旧迹寄东林。自此栖禅者，因师满蜀今。
贫归无定程，水宿与山行。未有安亲计，难为去国情。岛烟孤寺磬，江月远船筝。思苦秋回日，多应吟更清。
白衣归树下，青草恋江边。三楚足深隐，五陵多少年。寂寥闻蜀魄，清绝怨湘弦。岐路在何处，西行心渺然。
王孙游不遇，况我五湖人。野店难投宿，渔家独问津。岭分中夜月，江隔两乡春。静想青云路，还应寄此身。
重禄轻身日，清资近故乡。因知送君后，转自惜年芳。远水分林影，层峰起鸟行。扁舟此中去，溪月有馀光。
机谋时未有，多向弈棋销。已与山僧敌，无令海客饶。静驱云阵起，疏点雁行遥。夜雨如相忆，松窗更见招。
岂得恋樵渔，全家湖畔居。远无潮客信，闲寄岳僧书。野白梅繁后，山明雨散初。逍遥向云水，莫与宦情疏。
失计复离愁，君归我独游。乱花藏道发，春水绕乡流。暝火丛桥市，晴山叠郡楼。无为谢公恋，吟过晓蝉秋。
急景遰衰老，此经谁养真。松留千载鹤，碑隔六朝人。洞水流花早，壶天闭雪春。其如为名利，归踏五陵尘。
岂易及归荣，辛勤致此名。登车思往事，回首勉诸生。路绕山光晓，帆通海气清。秋期却闲坐，林下听江声。
天涯离二纪，阙下历三朝。涨海虽然阔，归帆不觉遥。惊波时失侣，举火夜相招。来往寻遗事，秦皇有断桥。
笼中江海禽，日夕有归心。魏阙长谣久，吴山独往深。别时群木落，终处乱猿吟。李白坟前路，溪僧送入林。
松子落何年，纤枝长水边。斸开深涧雪，移出远林烟。带月栖幽鸟，兼花灌冷泉。微风动清韵，闲听罢琴眠。
先生颛顼后，得道自何人。松柏卑于寿，儿孙老却身。夜窗峰顶曙，寒涧洞中春。恋此逍遥境，云间不可亲。
馀才不废诗，佐邑喜闲司。丹陛终须去，青山未可期。叶凋温谷晚，云出古宫迟。若草东封疏，君王到有时。
所投非旧知，亦似有前期。路向长江上，帆扬细雨时。春生南岳早，日转大荒迟。尽采潇湘句，重来会近期。
何处积乡愁，天涯聚乱流。岸长群岫晚，湖阔片帆秋。买酒过渔舍，分灯与钓舟。潇湘见来雁，应念独边游。
劳生故白头，头白未应休。阙下难孤立，天涯尚旅游。听猿吟岛寺，待月上江楼。醉别醒惆怅，云帆满乱流。
春去计秋期，长安在梦思。多逢山好处，少值客行时。云起争峰势，花交隐涧枝。停骖一惆怅，应秪岭猿知。
行人愁落日，去鸟倦遥林。旷野鸣流水，空山响暮砧。旅途归计晚，乡树别年深。寂寞逢村酒，渔家一醉吟。
相梦如相见，相思去后频。旧时行处断，华发别来新。浪动三湘月，烟藏五岭春。又无归北客，书札寄何人。
古邑猿声里，空城只半存。岸移无旧路，沙涨别成村。鼓角喧京口，江山尽汝濆。六朝兴废地，行子一销魂。
山桥通绝境，到此忆天台。竹里寻幽径，云边上古台。鸟归残照出，钟断细泉来。为爱澄溪月，因成隔宿回。
院凉松雨声，相对有山情。未许溪边老，犹思岳顶行。纱灯留火细，石井灌瓶清。欲问吾师外，何人得此生。
已老金山顶，无心上石桥。讲移三楚遍，梵译五天遥。板阁禅秋月，铜瓶汲夜潮。自惭昏醉客，来坐亦通宵。
亭北敞灵溪，林梢与槛齐。野云来影远，沙鸟去行低。晚渡明村火，晴山响郡鼙。思乡值摇落，赖不有猿啼。
先秋蝉一悲，长是客行时。曾感去年者，又鸣何处枝。细听残韵在，回望旧声迟。断续谁家树，凉风送别离。
诗人推上第，新榜又无君。鹤发他乡老，渔歌故国闻。平江流晓月，独鸟伴馀云。且了髫年志，沙鸥未可群。
结束佐戎旃，河西住几年。陇头随日去，碛里寄星眠。水近沙连帐，程遥马入天。圣朝思上策，重待奏安边。
临水登山路，重寻旅思劳。竹阴行处密，僧腊别来高。远岫明寒火，危楼响夜涛。悲秋不成寐，明月上千舠。
一家烟岛隈，竹里夜窗开。数派分潮去，千樯聚月来。石楼云断续，涧渚雁徘徊。了得平生志，还归筑钓台。
贫游无定踪，乡信转难逢。寒渚暮烟阔，去帆归思重。潮平低戍火，木落远山钟。况是渔家宿，疏篱响夜舂。
荒林寄远居，坐卧见樵渔。夜火随船远，寒更出郡疏。雪迷登岳路，风阻转江书。寂寞高窗下，思乡岁欲除。
凭槛见天涯，非秋亦可悲。晚天帆去疾，春雪燕来迟。山水分乡县，干戈足别离。南人废耕织，早晚罢王师。
古阁上空半，寥寥千里心。多年为客路，尽日倚栏吟。山压秦川重，河来虏塞深。回銮今不见，烟雾杳沉沉。
空山卜隐初，生计亦无馀。三亩水边竹，一床琴畔书。深林收晚果，绝顶拾秋蔬。坚话长如此，何年献子虚。
乔木带凉蝉，来吟暑雨天。不离高枕上，似宿远山边。簟冷窗中月，茶香竹里泉。吾庐近溪岛，忆别动经年。
无人袭仙隐，石室闭空山。避烧猿犹到，随云鹤不还。涧荒岩影在，桥断树阴闲。但有黄河赋，长留在世间。
草堂芜没后，来往问樵翁。断石荒林外，孤坟晚照中。数溪分大野，九子立寒空。烟壁曾行处，青云路不通。
吟魂不复游，台亦似荒丘。一径草中出，长江天外流。暝烟寒鸟集，残月夜虫愁。愿得生禾黍，锄平恨即休。
入岩仙境清，行尽复重行。若得闲无事，长来寄此生。涧松闲易老，笼烛晚生明。一宿泉声里，思乡梦不成。
武林春草齐，花影隔澄溪。路远无人去，山空有鸟啼。水垂青霭断，松偃绿萝低。世上迷途客，经兹尽不迷。
祗此沉仙翼，瑶池似不遥。有声悬翠壁，无势下丹霄。净濑烟霞古，寒原草木凋。山河几更变，幽咽到唐朝。
春恨复秋悲，秋悲难到时。每逢明月夜，长起故山思。巷僻行吟远，蛩多独卧迟。溪僧与樵客，动别十年期。
寒叶风摇尽，空林鸟宿稀。涧冰妨鹿饮，山雪阻僧归。夜坐尘心定，长吟语力微。人间去多事，何处梦柴扉。
不掩盈窗月，天然格调高。凉风移蟋蟀，落叶在离骚。回笔挑灯烬，悬图见海涛。因论三国志，空载几英豪。
带雪复衔春，横天占半秦。势奇看不定，景变写难真。洞远皆通岳，川多更有神。白云幽绝处，自古属樵人。
东归未遂心，北去几沉吟。把酒思乡远，投文入塞深。晋山擎白道，汾水截青林。想见连天雪，安知是积霖。
拥棹思悠悠，更深泛积流。唯将一星火，何处宿芦洲。
东风日边起，草木一时春。自笑中华路，年年送远人。
还应毫末长，始见拂丹霄。得子从西国，成阴见昔朝。势随双刹直，寒出四墙遥。带月啼春鸟，连空噪暝蜩。远根穿古井，高顶起凉飙。影动悬灯夜，声繁过雨朝。静迟松桂老，坚任雪霜凋。永共终南在，应随劫火烧。
青苍河一隅，气状杳难图。卓杰三峰出，高奇四岳无。力疑擎上界，势独压中区。众水东西走，群山远近趋。天回诸宿照，地耸百灵扶。石壁烟霞丽，龙潭雨雹粗。澄凝临甸服，险固束神都。浅觉川原异，深应日月殊。鹤归青霭合，仙去白云孤。瀑漏斜飞冻，松长倒挂枯。每来寻洞穴，不拟返江湖。傥有芝田种，岩间老一夫。
时清无大赦，何以安天下。直到赤眉来，始寻黄纸写。草草蠲赋与，忙忙点兵马。天子自蒙尘，何曾济孤寡。
祇爱轻与肥，不忧贫与贱。著牙卖朱紫，断钱赊举选。
山花头上插，浊酒口中斟。醉眼看醒汉，忙忙尽丧真。
每岁听蝉处，那将此际同。孤村寒色里，野店夕阳中。
春兴随花尽，东园自养閒。不离三亩地，似入万重山。白鸟穿萝去，清泉抵石还。岂同秦代客，无位隐商山。
圆内陶化功，外绝众流通。选处离松影，穿时减药丛。别疑天在地，长对月当空。每使登门客，烟波入梦中。
远出白云中，长年听不同。清声萦乱石，寒色入长空。挂壁聊成雨，穿林别起风。温泉非尔数，源发在深空。
清时为塞郡，自古有儒流。素望知难惬，新恩且用酬。犬牙连蜀国，兵额贯秦州。秪作三年别，谁能听邑留。
度碛如经海，茫然但见空。戍楼承落日，沙塞碍惊蓬。暑过燕僧出，时平虏客通。逢人皆上将，谁有定边功。
上将出儒中，论诗拟立功。州从禹后别，军自汉来雄。远驿销寒日，严城肃暮空。龙颜有遗庙，犹得奠英风。
所作高前古，封章自曲台。细看明主意，终用出人才。省印寻僧锁，书楼领鹤开。南山有旧友，时向白云来。
释褐从仙尉，之官兴若何。去程唯水石，公署在云萝。野饭楼中迥，晴峰案上多。三年罢趋府，应更战高科。
九陌除书出，寻僧问海城。家从中路挈，吏隔数州迎。夜蚌侵灯影，春禽杂橹声。开图见异迹，思上石桥行。
杏园沈饮散，荣别就佳招。日月相期尽，山川独去遥。府楼明蜀雪，关碛转胡雕。纵有烟尘动，应随上策销。
在郡多殊称，无人不望回。离城携客去，度岭担猿来。障写经冬蕊，瓶缄落暑梅。长安有归宅，归见锁青苔。
会面却生疑，居然似梦归。塞深行客少，家远识人稀。战马分旗牧，惊禽曳箭飞。将军虽异礼，难便脱麻衣。
上马如飞鸟，飘然隔去尘。共看今夜月，独作异乡人。就养江南熟，移居井赋新。襄阳曾卜隐，应与孟家邻。
欲别不止泪，当杯难强歌。家贫随日长，身病涉寒多。雨雪迷燕路，田园隔楚波。良时未自致，归去欲如何。
一生虽达理，远别亦相悲。白发无修处，青松有老时。暮烟传戍起，寒日隔沙垂。若是长安去，何难定后期。
达命何劳问，西游且自期。至公如有日，知我岂无时。野迥蝉相答，堤长柳对垂。酣歌一举袂，明发不堪思。
从容无限意，不独为离群。年长惊黄叶，时清厌白云。旧山回马见，寒瀑别家闻。相与存吾道，穷通各自分。
入境风烟好，幽人不易传。新居多是客，旧隐半成仙。山断云冲骑，溪长柳拂船。何当许过县，闻有箧中篇。
闻近桃源住，无村不是花。戍旗招海客，庙鼓集江鸦。别岛垂橙实，闲田长荻芽。游秦未得意，看即更离家。
别来难觅信，何处避艰危。鬓黑无多日，尘清是几时。人情将厌武，王泽即兴诗。若便怀深隐，还应圣主知。
诗名不易出，名出又何为。捷到重科早，官终一郡卑。素风无后嗣，遗迹有生祠。自罢羊公市，溪猿哭旧时。
家林沧海东，未晓日先红。作贡诸蕃别，登科几国同。远声鱼呷浪，层气蜃迎风。乡俗稀攀桂，争来问月宫。
四季多花木，穷冬亦不凋。薄冰行处断，残火睡来消。象版签书帙，蛮藤络酒瓢。公卿有知己，时得一相招。
避暑得探幽，忘言遂久留。云深窗失曙，松合径先秋。响谷传人语，鸣泉洗客愁。家山不在此，至此可归休。
驿在千峰里，寒宵独此身。古坟时见火，荒壁悄无邻。月白翻惊鸟，云闲欲就人。秪应明日鬓，更与老相亲。
静室谭玄旨，清宵独细听。真身非有像，至理本无经。钟定遥闻水，楼高别见星。不教人触秽，偏说此山灵。
中峰半夜起，忽觉有青冥。此界自生雨，上方犹有星。楼高钟尚远，殿古像多灵。好是潺湲水，房房伴诵经。
上方人海外，苔径上千层。洞壑有灵药，房廊无老僧。古岩雕素像，乔木挂寒灯。每到思修隐，将回苦不能。
秋天木叶乾，犹有白花残。举世稀栽得，豪家却画看。片苔相应绿，诸卉独宜寒。几度携佳客，登高欲折难。
丛丛寒水边，曾折打鱼船。忽与亭台近，翻嫌岛屿偏。花明无月夜，声急正秋天。遥忆巴陵渡，残阳一望烟。
心将积雪欺，根与白云离。远寄僧犹忆，高看鹤未知。影交新长叶，皴匝旧生枝。多少同时种，深山不得移。
新鞭暗入庭，初长两三茎。不是他山少，无如此地生。垂梢丛上出，柔叶箨间成。何用高唐峡，风枝埽月明。
一第时难得，归期日已过。相看玄鬓少，共忆白云多。楚阔天垂草，吴空月上波。无人不有遇，之子独狂歌。
有家谁不别，经乱独难寻。远路波涛恶，穷荒雨雾深。烧惊山象出，雷触海鳌沉。为问南迁客，何人在瘴林。
边事多更变，天心亦为忧。胡兵来作寇，汉将也封侯。夜烧冲星赤，寒尘翳日愁。无门展微略，空上望西楼。
历战燕然北，功高剑有威。闻名外国惧，轻命故人稀。角怨星芒动，尘愁日色微。从为汉都护，未得脱征衣。
按剑立城楼，西看极海头。承家为上将，开地得边州。碛迥兵难伏，天寒马易收。胡风一度猎，吹裂锦貂裘。
秋尽角声苦，逢人唯荷戈。城池向陇少，岐路出关多。雁远行垂地，烽高影入河。仍闻黑山寇，又觅汉家和。
古驿成幽境，云萝隔四邻。夜灯移宿鸟，秋雨禁行人。废巷荆丛合，荒庭虎迹新。昔年经此地，终日是红尘。
剃发得时名，僧应别应星。偶题皆有诏，闲论便成经。埽叶寒烧鼎，融冰晓注瓶。长因内斋出，多客叩禅扃。
见面虽年少，闻名似白头。玄谈穷释旨，清思掩诗流。果落痕生砌，松高影上楼。坛场在三殿，应召入焚修。
师教本于空，流来不自东。修从多劫后，行出众人中。衲冷湖山雨，幡轻海甸风。游吴累夏讲，还与虎溪同。
师居中禁寺，外请已无缘。望幸唯修偈，承恩不乱禅。院多喧种药，池有化生莲。何日龙宫里，相寻借法船。
何年万仞顶，独有坐禅僧。客上应无路，人传或见灯。斋厨唯有橡，讲石任生藤。遥想东林社，如师谁复能。
数里白云里，身轻无履踪。故寻多不见，偶到即相逢。古井生云水，高坛出异松。聊看杏花酌，便似换颜容。
得道疑人识，都城独闭关。头从白后黑，心向闹中闲。饥渴唯调气，儿孙亦驻颜。始知仙者隐，殊不在深山。
半夜西亭雨，离人独启关。桑麻荒旧国，雷电照前山。细滴高槐底，繁声叠漏间。唯应孤镜里，明月长愁颜。
浮世抛身外，栖踪入九华。遗篇补乐府，旧籍隶仙家。池静龟升树，庭荒鹤隐花。古来天子命，还少到烟霞。
几州闻出刺，谣美有江民。正面传天旨，悬心祷岳神。尺书先假路，红旆旋烧尘。郡显山川别，衙开将吏新。散招僧坐暑，闲载客行春。听事棋忘着，探题酒乱巡。好编高隐传，多貌上升真。近日居清近，求人在此人。
真修绝故乡，一衲度暄凉。此世能先觉，他生岂再忘。定中船过海，腊后路沿湘。野迥鸦随笠，山深虎背囊。瀑流垂石室，萝蔓盖铜梁。却后何年会，西方有上房。
欲结千年茂，生来便近松。迸根通井润，交叶覆庭秾。历代频更主，盘空渐变龙。昼风圆影乱，宵雨细声重。盖密胜丹桂，层危类远峰。嫩条悬野鼠，枯节叫秋蛩。翠老霜难蚀，皴多藓乍封。几家遥共玩，何寺不堪容。客对忘离榻，僧看误过钟。顷因陪预作，终夕绕枝筇。
亢阳今已久，嘉雨自云倾。一点不斜去，极多时下成。
长忌时人识，有家云涧深。性惟耽嗜酒，贫不破除琴。静鼓三通齿，频汤一味参。知师最知我，相引坐柽阴。
当时非望夫，亦不采蘼芜。自化为贞质，因兹入画图。风恬潭镜朗，云散石房孤。寄语郴江妇，初心相似无。
锦字凭谁达，闲庭草又枯。夜长灯影灭，天远雁声孤。蝉鬓凋将尽，虬髯白也无。几回愁不语，因看朔方图。
苍苍芳草色，含露对青春。已赖阳和长，仍惭润泽频。日临残未滴，风度欲成津。蕙叶垂偏重，兰丛洗转新。将行愁裛径，欲采畏濡身。独爱池塘畔，清华远袭人。
带剑谁家子，春朝紫陌游。结边霞聚锦，悬处月随钩。綵缕回文出，雄芒练影浮。叶依花里艳，霜向锷中秋。的皪宜骢马，斓斑映绮裘。应须待报国，一刎月支头。
武陵春色好，十二酒家楼。大醉方回首，逢人不举头。是非都不采，名利混然休。戴个星冠子，浮沈逐世流。
交趾同星坐，龙泉佩斗文。烧香翠羽帐，看舞郁金裙。鹢首冲泷浪，犀渠拂岭云。莫教铜柱北，祗说马将军。
碧户扃鱼锁，兰窗掩镜台。落花疑怅望，归燕自裴回。咏絮知难敌，伤春不易裁。恨从芳草起，愁为晚风来。衣惹湘云薄，眉分楚岫开。香浓眠旧枕，梦好醉春杯。小障明金凤，幽屏点翠苔。宝筝横塞雁，怨笛落江梅。卓氏仍多酒，相如正富才。莫教琴上意，翻作鹤声哀。
当机直面提，直面当机疾。报尔凌行婆，哭声何得失。
幽芳无处无，幽处恨何如。倦客伤归思，春风满旧居。晚烟迷杳霭，朝露健扶疏。省傍灵光看，残阳少皞区。
渚亭临净域，凭望一开轩。晚日分初地，东风发杏园。异香飘九陌，丽色映千门。照灼瑶华散，葳蕤玉露繁。未教游妓折，乍听早莺喧。谁复争桃李，含芳自不言。
黄帝登真处，青青不记年。孤峰应碍日，一柱自擎天。石怪长栖鹤，云闲若有仙。鼎湖看不见，零落数枝莲。
远水犹归壑，征人合忆乡。泣多盈袖血，吟苦满头霜。楚国连天浪，衡门到海荒。何当生燕羽，时得近雕梁。
无成归故国，上马亦高歌。况是飞鸣后，殊为喜庆多。暑销嵩岳雨，凉吹洞庭波。莫便闲吟去，须期接盛科。
美人如新花，许嫁还独守。岂无青铜镜，终日自疑丑。
庭花已结子，岩花犹弄色。谁令生处远，用尽春风力。
短鬟一如螓，长眉一如蛾。相共棹莲舟，得花不如他。
手推呕哑车，朝朝暮暮耕。未曾分得谷，空得老农名。
远梦如水急，白发如草新。归期待春至，春至还送人。
涧草短短青，山月朗朗明。此夜目不掩，屋头乌啼声。
别家鬓未生，到城鬓似发。朝朝临川望，灞水不入越。
东西是长江，南北是官道。牛羊不恋山，只恋山中草。
阿娇生汉宫，西施住南国。专房莫相妒，各自有颜色。
蛱蝶空中飞，夭桃庭中春。见他夫妇好，有女初嫁人。
槟榔自无柯，椰叶自无阴。常羡庭边竹，生笋高于林。
野雀空城饥，交交复飞飞。勿怪官仓粟，官仓无空时。
郎有蘼芜心，妾有芙蓉质。不辞嫁与郎，筑城无休日。
呜呜啄人鸦，轧轧上城车。力尽土不尽，得归亦无家。
月堕沧浪西，门开树无影。此时归梦阑，立在梧桐井。
游人未入门，花影出门前。将军来此住，十里无荒田。
衡门亦无路，何况入西秦。灸病不得穴，徒为采艾人。
西风吹急景，美人照金井。不见面上花，却恨井中影。
夷陵火焰灭，长平生气低。将军临老病，赐剑咸阳西。
心如山上虎，身若仓中鼠。惆怅倚市门，无人与之语。夜宴李将军，欲望心相许。何曾听我言，贪谑邯郸女。独上黄金台，凄凉泪如雨。
浩浩看花晨，六街扬远尘。尘中一丈日，谁是晏眠人。御柳舞着水，野莺啼破春。徒云多失意，犹自惜离秦。
在秦生楚思，波浪接禅关。塔碍高林鸟，窗开白日山。树阴移草上，岸色透庭间。入内谈经彻，空携讲疏还。
马蹄京洛岐，复此少闲时。老积沧洲梦，秋乖白阁期。平生五字句，一夕满头丝。把向侯门去，侯门未可知。
此木韵弥全，秋霄学瑟弦。空知百馀尺，未定几多年。古甲磨云拆，孤根捉地坚。何当抛一干，作盖道场前。
富者非义取，朴风争肯还。红尘不待晓，白首有谁閒。浅度四溟水，平看诸国山。只消年作劫，俱到总无间。
直到南箕下，方谙涨海头。君恩过铜柱，戎节限交州。犀占花阴卧，波冲瘴色流。远夷非不乐，自是北人愁。
辞天理玉簪，指日使鸡林。犹有中华恋，方同积浪深。张帆度鲸口，衔命见臣心。渥泽遐宣后，归期抵万金。
园里先生冢，鸟啼春更伤。空馀八封树，尚对一茅堂。白日埋杜甫，皇天无耒阳。如何稽古力，报答甚茫茫。
冥心坐似痴，寝食亦如遗。为觅出人句，秪求当路知。岂能穷到老，未信达无时。此道须天付，三光幸不私。
寥寥天地内，夜魄爽何轻。频见此轮满，即应华发生。不圆争得破，才正又须倾。人事还如此，因知倚伏情。
栗杖出匡顶，百中无一枝。虽因野僧得，犹畏岳神知。画月冷光在，指云秋片移。宜留引蹇步，他日访峨嵋。
泻月声不断，坐来心益闲。无人知落处，万木冷空山。远忆云容外，幽疑石缝间。那辞通曙听，明日度蓝关。
默默守吾道，望荣来替愁。吟诗应有罪，当路却如雠。陆海傥难溺，九霄争便休。敢言名誉出，天未白吾头。
势能成岳仞，顷刻长崔嵬。瞑鸟飞不到，野风吹得开。一天分万态，立地看忘回。欲结暑宵雨，先闻江上雷。
上将拥黄须，安西逐指呼。离乡俱少壮，到碛减肌肤。风雪夜防塞，腥膻朝系胡。为君乐战死，谁喜作征夫。
触目尽如幻，幻中能几时。愁来舍行乐，事去莫吞悲。白发不由己，黄金留待谁。耕烟得铭志，翻为古人思。
落笔胜缩地，展图当晏宁。中华属贵分，远裔占何星。分寸辨诸岳，斗升观四溟。长疑未到处，一一似曾经。
山寒草堂暖，寂夜有良朋。读易分高烛，煎茶取折冰。庭垂河半角，窗露月微棱。俱入论心地，争无俗者憎。
凌春帝子阁，偶眺日移西。浪势平花坞，帆阴上柳堤。凝岚藏宿翼，叠鼓碎归蹄。只此长吟咏，因高思不迷。
冈扉聊自启，信步出波边。野火风吹阔，春冰鹤啄穿。渚樯齐驿树，山鸟入公田。未创孤云势，空思白阁年。
故人江阁在，重到事悠悠。无尔向潭上，为吾倾瓮头。空馀赤枫叶，堕落钓鱼舟。疑是冲虚去，不为天地囚。
紫檀衣且香，春殿日尤长。此地开新讲，何山锁旧房。僧名喧北阙，师印续南方。莫惜青莲喻，秦人听未忘。
才子紫檀衣，明君宠顾时。讲升高座懒，书荅重臣迟。瓶势倾圆顶，刀声落碎髭。还闻穿内去，随驾进新诗。
云僧凿山井，寒碧在中庭。况是分嵓眼，同来下石瓶。旁痕终变藓，圆影即澄星。异夜天龙蛰，应闻说叶经。
天涯缘事了，又造石霜微。不以千峰险，唯将独影归。有为嫌假佛，无境是真机。到后流沙锡，何时更有飞。
外邑官同隐，宁劳短吏趋。看云情自足，爱酒逸应无。簟席弹棋子，衣裳惹印朱。仍闻陂水近，亦拟掉菰蒲。
寺楼凉出竹，非与曲江赊。野火流穿苑，秦山叠入巴。风梢离众叶，岸角积虚沙。此地钟声近，令人思未涯。
代远已难问，累累次古城。民田侵不尽，客路踏还平。作穴蛇分蛰，依冈鹿绕行。唯应风雨夕，鬼火出林明。
一径通高屋，重云翳两原。山寒初宿顶，泉落未知根。急雨洗荒壁，惊风开静门。听君吟废夜，苦却建溪猿。
一从诸事懒，海上迹宜沉。吾道不当路，鄙人甘入林。云垂方觅鹤，月湿始收琴。水石南州好，谁陪刻骨吟。
曾宿三巴路，今来不愿听。云根啼片白，峰顶掷尖青。护果憎禽啄，栖霜觑叶零。唯应卧岚客，怜尔傍岩扃。
天高淮泗白，料子趋修程。汲水疑山动，扬帆觉岸行。云离京口树，雁入石头城。后夜分遥念，诸峰霜露生。
出麾临建水，下世在公堂。苦集休开箧，清资罢转郎。瘴中无子奠，岭外一妻孀。定是浮香骨，东归就故乡。
辟书来几日，遂喜就嘉招。犹向风沙浅，非于甸服遥。时平无探骑，秋静见盘雕。若遣关中使，烦君问寂寥。
造化峰峰异，宜教岳德谦。灵踪载籍古，怪刃刺云尖。盘蹙陵阳壮，孤标建邺瞻。霁馀堪洗目，青出谢家檐。
明时应不谏，天幕称仙才。聘入关中去，人从帝侧来。诗窗盛岛屿，檄盾照风雷。几度陪旄节，营巡海色回。
佩墨县兼清，约关西近城。三峰岂不重，厚地戴犹轻。雪筱欹难直，风泉喷易横。须知高枕外，长是劝民耕。
细声从峤足，幽淡浸香墀。此境未开日，何人初见时。耗痕延黑藓，净罅吐微澌。应有乔梢鹤，下来当饮之。
此地似商岭，云霞空往还。衰条难定鸟，缺月易依山。野色耕不尽，溪容钓自闲。分因多卧退，百计少相关。
不醉长安酒，冥心只似师。望山吟过日，伴鹤立多时。沟远流声细，林寒绿色迟。庵西萝月夕，重约语空期。
忍苦待知音，无时省废吟。始为分路客，莫问向隅心。峤翠藏幽瀑，枝风下晓禽。忆君秋欲尽，马上秣陵砧。
旧客东归远，长安诗少朋。去愁分碛雁，行计逐乡僧。华岳无时雪，黄河漫处冰。知辞国门路，片席认西陵。
北鄙征难尽，诗愁满去程。废巢侵烧色，荒冢入锄声。逗野河流浊，离云碛日明。并州戎垒地，角动引风生。
杨柳城初锁，轮蹄息去踪。春流无旧岸，夜色失诸峰。影动渔边火，声迟话后钟。明朝回去雁，谁向北郊逢。
洪州向西顾，不忍暂忘君。记得瀑泉落，省同幽鸟闻。一回经雨雹，长有剩风云。未定却栖息，前头江海分。
扫庭秋漏滴，接话贵忘眠。静夜人相语，低枝鸟暗迁。星围南极定，月照断河连。后会花宫子，应开石上禅。
年光离岳色，带疾卧南原。白日与无事，俗人嗔闭门。樵鱼临片水，野鹿入荒园。莫问荣华事，清霜点发根。
天涯兵火后，风景畏临门。骨肉到时节，团圆因梦魂。池塘营水眼，岭峤结花根。耳纵听歌吹，中心不可论。
何年话尊宿，瞻礼此堂中。入郭非无路，归林自学空。溅瓶云峤水，逆磬雪川风。时说南庐事，知师用意同。
海云山上寺，每到每开襟。万木长不住，细泉听更深。蜩沾高雨断，鸟遇夕岚沈。此地良宵月，秋怀隔楚砧。
为县潇湘水，门前树配苔。晚吟公籍少，春醉积林开。涤砚松香起，擎茶岳影来。任官当此境，更莫梦天台。
边寒来所阔，今日复明朝。河凌坚通马，胡云缺见雕。砂中程独泣，乡外隐谁招。回首若经岁，灵州生柳条。
及第兼归觐，宜忘涉驿劳。青云重庆少，白日一飞高。转楚闻啼狖，临湘见叠涛。海阳沈饮罢，何地佐旌旄。
乡路穿京过，宁心去少同。日斜寻阔碛，春尽逐归鸿。独树河声外，凝笳塞色中。怜君到此处，却背老莱风。
残腊即又尽，东风应渐闻。一宵犹几许，两岁欲平分。燎暗倾时斗，春通绽处芬。明朝遥捧酒，先合祝尧君。
罢讲巡岩坞，无穷得野情。腊高犹伴鹿，夏满不归城。云朵缘崖发，峰阴截水清。自然双洗耳，唯任白毫生。
仙鹤曾鸣处，泉兼半井苔。直峰抛影入，片月泻光来。潋滟侵颜冷，深沉慰眼开。何因值舟顶，满汲石瓶回。
先生不折桂，谪去抱何冤。已葬离燕骨，难招入剑魂。旅坟低却草，稚子哭胜猿。冥寞如搜句，宜邀贺监论。
青旆低寒水，清笳出晓风。鸟来伤贾傅，马立葬滕公。松柏青山上，城池白日中。一朝今古隔，惟有月明同。
前心奈兵阻，悔作豫章分。芳草未归日，故人多是坟。帆行出岫雨，马践过江云。此地一樽酒，当时皆以文。
一樯悬五两，此日动归风。客路抛湓口，家林入镜中。谭馀云出峤，咏苦月欹空。更若看鳷鹊，何人夜坐同。
西城疾病日，此地少寻君。古迹春犹在，遥泉夜尽闻。片时三处雨，九叠几重云。到者皆忘寐，神精与俗分。
池上分行种，公庭觉少尘。根离潮水岸，韵爽判曹人。正午回鱼影，方昏息鹭身。无时不动咏，沧岛思方频。
一樯千里外，隐者兴宜孤。落日长边海，秋风满故都。掩关苔色老，盘径叶声枯。匡岳来时过，迟回绝顶无。
霁动江池色，春残一去游。菰风生马足，槐雪滴人头。北阙尘未起，南山青欲流。如何多别地，却得醉汀洲。
春饮一杯酒，便吟春日诗。木梢寒未觉，地脉暖先知。鸟啭星沈后，山分雪薄时。赏心无处说，怅望曲江池。
少年云溪里，禅心夜更闲。煎茶留静者，靠月坐苍山。露白钟寻定，萤多户未关。嵩阳大石室，何日译经还。
日月出又没，台城空白云。虽宽百姓土，渐缺六朝坟。禾黍是亡国，山河归圣君。松声骤雨足，几寺晚钟闻。
静节灌园馀，得非成隐居。长当庚子日，独拜五经书。白浪吹亡国，秋霜洗大虚。门前是京口，身外不营储。
丘中久不起，将谓诏书来。及见凌云说，方知掩夜台。白衣归北路，玄造亦遗才。世上亡君后，诗声更大哉。
一雨西城色，陶家心自清。山衔中郭分，云卷下湖程。公署闻流木，人烟入废城。难忘楚尽处，新有越吟生。
轻帆下阔流，便泊此沙洲。湖影撼山朵，日阳烧野愁。白波争起倒，青屿或沈浮。是际船中望，东南仞仞秋。
门外报春榜，喜君天子知。旧愁浑似雪，见日总消时。塔下牡丹气，江头杨柳丝。风光若有分，无处不相宜。
山下望山上，夕阳看又曛。无人医白发，少地著新坟。岁代殊相远，贤愚旋不分。东归聊一吊，乱木倚寒云。
桐庐江水闲，终日对柴关。因想别离处，不知多少山。钓舟春岸阔，庭树晚烟还。莫便求栖隐，桂枝堪恨颜。
玉烛传佳节，阳和应此辰。土牛呈岁稔，綵燕表年春。腊尽星回次，寒馀月建寅。梅花将柳色，偏思越乡人。
不独满池塘，梦中佳句香。春风有馀力，引上古城墙。
当年歌舞时，不说草离离。今日歌舞尽，满园秋露垂。
三庚到秋伏，偶来松槛立。热少清风多，开门放山入。
三篱盖驰道，风烈一无取。时见牧牛童，嗔牛吃禾黍。
出山不得意，谒帝值戈鋋。岂料为文日，翻成用武年。
一朵又一朵，并开寒食时。谁家不禁火，总在此花枝。
巨塔列名题，诗心亦罕齐。除官京下阙，乞假海门西。别席侵残漏，归程避战鼙。关遥秦雁断，家近瘴云低。候马春风馆，迎船晓月溪。帝京须早入，莫被刺桐迷。
玉殿朝初退，天街一看春。南山初过雨，北阙净无尘。夹道夭桃满，连沟御柳新。苏舒同舜泽，煦妪并尧仁。佳气浮轩盖，和风袭缙绅。自兹怜万物，同入发生辰。
闻道监中霤，初言是大祠。很傍索传马，偬动出安徽。卫司无帟幕，供膳乏鲜肥。形容消瘦尽，空往复空归。
华容佳山水，之子厌承明。符竹纡小郡，江湖被德声。三年计吏入，路指巴丘城。凫舟才结缆，驺驾已相迎。别离他乡酒，委曲故人情。孤屿早烟薄，长波晚气清。辛勤方远骛，胜赏屡难并。回瞻洞庭浦，日暮愁云生。
图画失天真，容华坐误人。君恩不可再，妾命在和亲。泪点关山月，衣销边塞尘。一闻阳鸟至，思绝汉宫春。
何意重关道，千年过圣皇。幽林承睿泽，闲客见清光。日御仙途远，山灵寿域长。寒云入晋薄，春树隔汾香。国佐同时雨，天文属岁阳。从来汉家盛，未若此巡方。
尚道遗朝绂，从天降羽衣。储安四皓去，荣足二疏归。垂耀珠随转，驰轩鹤送飞。轻舟镜湖上，宸翰作光辉。
盛才倾世重，清论满朝归。作隼他年计，为鸳此日飞。比肩移日近，抗首出郊畿。为报清漳水，分明照锦衣。
彩云呈瑞质，五色发人寰。独作龙虎状，孤飞天地间。隐隐临北极，峨峨象南山。恨在帝乡外，不逢枝叶攀。
日月生天久，年年庆一回。时平祥不去，寿远节长来。连吹千家笛，同朝百郡杯。愿持金殿镜，处处照遗才。
杏梁初照日，碧玉后堂开。忆事临妆笑，春娇满镜台。含声歌扉举，顾影舞腰回。别有佳期处，青楼客夜来。
白皙歌童子，哀音绝又连。楚妃临扇学，卢女隔帘传。晓燕喧喉里，春莺啭舌边。若逢汉武帝，还是李延年。
云端有灵匹，掩映拂妆台。夜久应摇佩，天高响不来。片欢秋始展，残梦晓翻催。却怨填河鹊，留桥又不回。
画扇出秦楼，谁家赠列侯。小含吴剡县，轻带楚扬州。掩作山云暮，摇成陇树秋。坐来传与客，汉水又回流。
宋玉东家女，常怀物外多。自从图渤海，谁为觅湘娥。白鹭栖脂粉，赪鲂跃绮罗。仍怜转娇眼，别恨一横波。
百舌闻他郡，间关媚物华。敛形藏一叶，分响出千花。坐爱时褰幌，行藏或驻车。不须应独感，三载已辞家。
莫向嵩山去，神仙多误人。不如朝魏阙，天子重贤臣。
东吴有灵草，生彼剡溪傍。既乱莓苔色，仍连菡萏香。掇之称远士，持以奉明王。北阙颜弥驻，南山寿更长。金膏徒骋妙，石髓莫矜良。倘使沾涓滴，还游不死方。
歌扇向陵开，齐行奠玉杯。舞时飞燕列，梦里片云来。月色空馀恨，松声莫更哀。谁怜未死妾，掩袂下铜台。
帝子乘龙夜，三星照户前。两行宫火出，十里道铺筵。罗绮明中识，箫韶暗里传。灯攒九华扇，帐撒五铢钱。交颈文鸳合，和鸣彩凤连。欲知来日美，双拜紫微天。
百里犹乡土，千年亦比邻。愿言培世德，未敢咏维新。
何处戒吾道，经年远路中。客心犹向北，河水自归东。古戍鸣寒角，疏林振夕风。轻舟惟载月，那与故人同。
佳期曾不远，甲第即南邻。惠爱偏相及，经过岂厌频。秋寒林叶动，夕霁月华新。莫话羁栖事，平原是主人。
十年劳负笈，经论化中朝。流水知乡近，和风惜别遥。云山零夜雨，花岸上春潮。归卧南天竺，禅心更寂寥。
禅意归心急，山深定易安。清贫修道苦，孝友别家难。雪路侵溪转，花宫映岳看。到时瞻塔暮，松月向人寒。
每叹经年别，人生有几年。关河长问道，风雨独随缘。寓蝶成庄梦，怀人识祢贤。徽猷不及此，空愧白华篇。
潇湘连汨罗，复对九嶷河。浪势屈原冢，竹声渔父歌。地荒征骑少，天暖浴禽多。脉脉东流水，古今同奈何。
七夕景迢迢，相逢只一宵。月为开帐烛，云作渡河桥。映水金冠动，当风玉佩摇。惟愁更漏促，离别在明朝。
身世足堪悲，空房卧病时。卷帘花雨滴，扫石竹阴移。已觉生如梦，堪嗟寿不知。未能通法性，讵可免支离。
江头旌旆去，花外卷帘空。夜色临城月，春声渡水风。也知行李别，暂喜话言同。若问庐山事，终身愧远公。
此身虽不系，忧道亦劳生。万里江湖梦，千山雨雪行。人家依旧垒，关路闭层城。未尽交河虏，犹屯细柳兵。艰难嗟远客，栖托赖深情。贫病吾将有，精修许少卿。
春日春风至，阳和似不均。病身空益老，愁鬓不知春。宇宙成遗物，光阴促幻身。客游伤末路，心事向行人。道薄犹怀土，时难欲厌贫。微才如可寄，赤县有乡亲。
别墅军城下，闲諠未可齐。春深花蝶梦，晓隔柳烟鞞。韶景浮寒水，疏杨映绿堤。沿洄看竹色，来往听莺啼。久慢持生术，多亲种药畦。家贫知素行，心苦见清溪。越客初投分，南枝得寄栖。禅机空寂寞，雅趣赖招携。本寺重江外，游方二室西。裴回恋知己，日夕草萋萋。
道力自超然，身亡同坐禅。水流元在海，月落不离天。溪白葬时雪，风香焚处烟。世人频下泪，不见我师玄。
行不等閒行，谁知去住情。一餐犹未饱，万户勿聊生。非道应难伏，空拳莫与争。龙吟云起处，閒啸两三声。
岩穴多遗秀，弓车屡远招。周王尊渭叟，颍客傲唐尧。出处天波洽，关河地势遥。瞻星吴郡夜，作雾华山朝。清论虚重席，闲居挂一瓢。渔歌思坐酌，宸渥宠行轺。春为荷裳煖，霜因葛履消。层崖悬瀑溜，万壑振清飙。谷鸟犹迁木，场驹正食苗。谢安何日起，台鼎伫君调。
夜凉河汉白，卷箔出南轩。过月鸿争远，辞枝叶暗翻。独谣闻丽曲，缓步接清言。宣室思前席，行看拜主恩。
旧宅平津邸，槐阴接汉宫。鸣驺驰道上，寒日直庐中。白雪歌偏丽，青云宦早通。悠然一缝掖，千里限清风。
万国来朝岁，千年觐圣君。辇迎仙仗出，扇匝御香焚。俯对朝容近，先知曙色分。冕旒开处见，钟磬合时闻。影动承朝日，花攒似庆云。蒲葵那可比，徒用隔炎氛。
人皆贪禄利，白首更营营。若见无为理，兼忘不朽名。幽禽窥饭下，好药入篱生。梦觉幽泉滴，应疑禁漏声。
大隐严城内，闲门向水开。扇风知暑退，树影觉秋来。望远云生海，行稀砌长苔。废兴今古事，何必叹池灰。
闲论忧王室，愁眉仗酒开。方嗟三覆役，又喜四愁来。晨起萤穿竹，晡餐鸟下苔。同期阳月至，灵室祝葭灰。
象魏抽簪早，匡庐筑室牢。宦情归去薄，天爵隐来高。箧有新徵诏，囊馀旧缊袍。何如舍麋鹿，明主仰风骚。
去住迹虽异，爱憎情不同。因君向帝里，使我厌山中。故友多朝客，新文尽国风。艺精心更苦，何患不成功。
孤帆几日程，投刺水边城。倚棹逢春老，登筵见月生。饮酣杯有浪，棋散漏无声。太守怜才者，从容礼不轻。
神物不复见，小池空在兹。因嫌冲斗夜，未是偃戈时。岸古鱼藏穴，蒲凋翠立危。吾皇别有剑，何必铸金为。
九衢车马尘，不染了空人。暂舍中峰雪，应看内殿春。斋心无外事，定力见前身。圣主方崇教，深宜谒紫宸。
尝闻一粒功，足以反衰容。方寸如不达，此生安可逢。寄书时态尽，忆语道情浓。争得携巾履，同归鸟外峰。
木钻钻盘石，辛勤四十年。一朝才见物，五色互呈妍。七魄憎阳盛，三彭恶命延。被他迷失却，叹息只潸然。
阴阳曾作炭，造化亦分功。减自青囊里，收安玉合中。凡材难度世，神物自归空。惆怅流年速，看成白首翁。
窗户潮头雪，云霞镜里天。岛桐秋送雨，江艇暮摇烟。藕折莲芽脆，茶挑茗眼鲜。还将欧冶剑，更淬若耶泉。
乡路绕蒹葭，萦纡出海涯。人衣披蜃气，马迹印盐花。草没题诗石，潮摧坐钓槎。还归旧窗里，凝思向馀霞。
牙簪不可忘，来处隔炎荒。截得半环月，磨成四寸霜。晓辞梳齿腻，秋入发根凉。好是纱巾下，纤纤锥出囊。
久在青田唳，天高忽暂闻。翩翻萦碧落，嘹唳入重云。出谷莺何待，鸣岐凤欲群。九皋宁足道，此去透絪缊。
霜锸破桐阴，青丝试浅深。月轮开地脉，镜面写天心。碧甃花千片，香泉乳百寻。欲知争汲引，听取辘轳音。
衫袖拂青冥，推鞍上翠屏。尘埃辞马尾，城阙入窗棂。云领浮名去，钟撞大梦醒。茫茫山下事，满眼送流萍。
野寺孤峰上，危楼耸翠微。捲帘沧海近，洗钵白云飞。竹影临经案，松花点衲衣。日斜登望处，湖畔一僧归。
地势连沧海，山名号紫微。景闲僧坐久，路僻客来稀。峡影云相照，河流石自围。尘喧都不到，安得此忘归。
有马骨堪惊，无人眼暂明。力穷吴坂峻，嘶苦朔风生。逐逐怀良御，萧萧顾乐鸣。瑶池期弄影，天路拟飞声。皎月谁知种，浮云莫问程。盐车今愿脱，千里为君行。
颢气贯精神，苍崖老姓名。烟霞空送景，水木苦无情。斸药云根断，眠花石面平。折松开月色，决水放秋声。颜为忘忧嫩，身缘绝粒轻。围棋看局势，对镜戮妖精。过海量鲸力，归天算鹤程。露凝钟乳冷，风定玉箫清。坐觉衣裳古，行疑羽翼生。应怜市朝客，开眼锁浮荣。
驱使鬼神功，攒栽万树红。薰香丹凤阙，妆点紫琼宫。宝帐重遮日，妖金遍累空。色然烧药火，影舞步虚风。粉扑青牛过，枝惊白鹤冲。拜星春锦上，服食晚霞中。棋局阴长合，箫声秘不通。艳阳迷俗客，幽邃失壶公。根柢终盘石，桑麻自转蓬。求师饱灵药，他日访辽东。
迹暗心多感，神疲梦不游。惊舟同厌夜，独树对悲秋。晚角和人战，残星入汉流。门前早行子，敲镫唱离忧。
羸形对寒影，即此更何亲。半夜枕前泪，穷秋乡外身。雨馀岚色动，风静月华新。故友谁相忆？年来入梦频。
众山围四合，月色到门迟。石面和云坐，花根带土移。竹斜当径笋，松斫逼楼枝。正抱流年恨，芳春不我知。
抱磴从天上，驱车返岭东。气昂无丑虏，策妙诎群雄。飞絮随风散，馀氛响日镕。长戈收百甲，聚骑破千重。落剑惟戎首，游绳系胁从。四野无坚壁，群生未化融。龙湖膏泽下，早晚遍枯穷。
逸足还同骥，奇毛自偶麟。欲知花迹远，云影入天津。
红树晓莺蹄，春风暖翠闺。雕笼熏绣被，珠履踏金堤。芍药花初吐，菖蒲叶正齐。藁砧当此日，行役向辽西。
文武承邦式，风云感国祯。王师亲赋政，庙略久论兵。汉主知三杰，周官统六卿。四方分阃受，千里坐谋成。介胄辞前殿，壶觞宿左营。赏延颁赐重，宸赠出车荣。龙武三军气，鱼铃五校名。郊云驻旌羽，边吹引金钲。训旅方称德，安人更克贞。伫看铭石罢，同听凯歌声。
春风落东林，绿叶翳重阴。流莺坐花坞，宛传来清音。和光沛天地，乐意同人心。卷帘出庭户，独立苍苔深。
隐居三十载，石室南山巅。静夜玩明月，清朝饮碧泉。樵人歌垄上，谷鸟戏岩前。乐矣不知老，都忘甲子年。
道是烧丹地，依然云水居。山空人去后，梦醒客来初。溪雨飞沙霁，岩门隐雾虚。高歌对明月，松影落扶疏。
琼树偏春早，光飞处处宜。晓浮三殿日，暗度万年枝。婀娜摇仙禁，缤翻映玉池。含芳烟乍和，拂砌影初移。为近韶阳煦，皆先众卉垂。成阴知可待，不与众芳随。
玉律穷三纪，推为积闰期。月馀因妙算，岁遍自成时。乍觉年华改，翻怜物候迟。六旬知不惑，四气本无欺。月桂亏还正，阶蓂落复滋。从斯分历象，共仰定毫釐。
道高心转实，德重意唯坚。不惧洪波远，中华访法缘。精勤同忍可，广学等弥天。归到扶桑国，迎人拥海壖。
石氏遗文在，凄凉见故园。轻风思奏乐，衰草忆行轩。舞榭苍苔掩，歌台落叶繁。断云归旧壑，流水咽新源。曲沼残烟敛，丛篁宿鸟喧。唯馀池上月，犹似对金尊。
雁门归去远，垂老脱袈裟。萧寺休为客，曹溪便寄家。绿琪千岁树，黄槿四时花。别怨应无限，门前桂水斜。
车马长安道，谁知大隐心。蛮僧留古镜，蜀客寄新琴。晒药竹斋暖，捣茶松院深。思君一相访，残雪似山阴。
苍苍松桂阴，残月半西岑。素壁寒灯暗，红炉夜火深。厨开山鼠散，钟尽岭猿吟。行役方如此，逢师懒话心。
无辞一杯酒，昔日与君深。秋色换归鬓，曙光生别心。桂花山庙冷，枫树水楼阴。此路千馀里，应劳楚客吟。
双岩泻一川，回马断桥前。古庙阴风地，寒钟暮雨天。沙虚留虎迹，水滑带龙涎。却下临江路，潮深无渡船。
忆昨未知道，临川每羡鱼。世途行处见，人事病来疏。微雨秋栽竹，孤灯夜读书。怜君亦同志，晚岁傍山居。
山斋路几层，败衲学真乘。寒暑移双树，光阴尽一灯。风飘高竹雪，泉涨小池冰。莫讶频来此，修身欲到僧。
念远坐西阁，华池涵月凉。书回秋欲尽，酒醒夜初长。露白莲衣浅，风清蕙带香。前年此佳景，兰棹醉横塘。
初霁独登赏，西楼多远风。横烟秋水上，疏雨夕阳中。高树下山鸟，平芜飞草虫。唯应待明月，千里与君同。
蜀道下湘渚，客帆应不迷。江分三峡响，山并九华齐。秋泊雁初宿，夜吟猿乍啼。归时慎行李，莫到石城西。
无机还得罪，直道不伤情。微雨昏山色，疏笼闭鹤声。闲居多野客，高枕见江城。门外长溪水，怜君又濯缨。
禅床深竹里，心与径山期。结社多高客，登坛尽小师。早秋归寺远，新雨上滩迟。别后江云碧，南斋一首诗。
莲塘移画舸，泛泛日华清。水暖鱼频跃，烟秋雁早鸣。舞疑回雪态，歌转遏云声。客散山公醉，风高月满城。
为儒白发生，乡里早闻名。煖酒雪初下，读书山欲明。字形翻鸟迹，诗调合猿声。门外沧浪水，知君欲濯缨。
飞舞北风凉，玉人歌玉堂。帘帷增曙色，珠翠发寒光。柳重絮微湿，梅繁花未香。兹辰贺丰岁，箫鼓宴梁王。
筇杖倚柴关，都城卖卜还。雨中耕白水，云外斸青山。有药身长健，无机性自闲。即应生羽翼，华表在人间。
一叶下前墀，淮南人已悲。蹉跎青汉望，迢遰白云期。老信相如渴，贫忧曼倩饥。生公与园吏，何处是吾师。
蓟北雁犹远，淮南人已悲。残桃间堕井，新菊亦侵篱。书剑岂相误，琴尊聊自持。西斋风雨夜，更有咏贫诗。
书剑南归去，山扉别几年。苔侵岩下路，果落洞中泉。红叶高斋雨，青萝曲槛烟。宁知远游客，羸马太行前。
诗僧与钓翁，千里两情通。云带雁门雪，水连渔浦风。心期荣辱外，名挂是非中。岁晚亦归去，田园清洛东。
何处是西林，疏钟复远砧。雁来秋水阔，鸦尽夕阳沈。婚嫁乖前志，功名异夙心。汤师不可问，江上碧云深。
桂树绿层层，风微烟露凝。檐楹衔落月，帏幌映残灯。蕲簟曙香冷，越瓶秋水澄。心闲即无事，何异住山僧。
残月皓烟露，掩门深竹斋。水虫鸣曲槛，山鸟下空阶。清镜晓看发，素琴秋寄怀。因知北窗客，日与世情乖。
南北信多岐，生涯半别离。地穷山尽处，江泛水寒时。露晓蒹葭重，霜晴橘柚垂。无劳促回楫，千里有心期。
月沈霜已凝，无梦竟寒灯。寄世何殊客，修身未到僧。二毛梳上雪，双泪枕前冰。借问曹溪路，山多路几层。
城势已坡陀，城边东逝波。绿桑非苑树，青草是宫莎。山暝牛羊少，水寒凫雁多。因高一回首，还咏黍离歌。
谁家歌袅袅，孤枕在西楼。竹色寒清簟，松香染翠帱。月移珠殿晓，风遰玉筝秋。日出应移棹，三湘万里愁。
霜霰不凋色，两株交石坛。未秋红实浅，经夏绿阴寒。露重蝉鸣急，风多鸟宿难。何如西禁柳，晴舞玉阑干。
商洛转江濆，一杯聊送君。剑愁龙失伴，琴怨鹤离群。楚驿枕秋水，湘帆凌暮云。猿声断肠夜，应向雨中闻。
西风帆势轻，南浦遍离情。菊艳含秋水，荷花遰雨声。扣舷滩鸟没，移棹草虫鸣。更忆前年别，槐花满凤城。
珍禽暂不扃，飞舞跃前庭。翠网摧金距，雕笼减绣翎。月圆疑望镜，花暖似依屏。何必旧巢去，山山芳草青。
昔年双颉颃，池上霭春晖。霄汉力犹怯，稻粱心已违。芦洲寒独宿，榆塞夜孤飞。不及营巢燕，西风相伴归。
南国浣纱伴，盈盈天下姝。盘金明绣带，动佩响罗襦。素手怨瑶瑟，清心悲玉壶。春华坐销落，未忍泣蘼芜。
康衢一望通，河洛正天中。楼势排高凤，桥形架断虹。远山晴带雪，寒水晚多风。几日还携手，鸟鸣花满宫。
微风起画鸾，金翠暗珊珊。晚树垂朱实，春篁露粉竿。散香蕲簟滑，沈水越瓶寒。犹恐何郎热，冰生白玉盘。
久客怨长夜，西风吹雁声。云移河汉浅，月泛露华清。掩瑟独凝思，缓歌空寄情。门前有归路，迢遰洛阳城。
池寒柳复凋，独宿夜迢迢。雨顶冠应冷，风毛剑欲飘。故巢迷碧水，旧侣越丹霄。不是无归处，心高多寂寥。
陵前春不尽，陵下夜何穷。未信金蚕老，先惊玉燕空。挽移兰殿月，笳引柏城风。自此随龙驭，桥山翠霭中。
山多水不穷，一叶似渔翁。鸟浴寒潭雨，猿吟暮岭风。杂英垂锦绣，众籁合丝桐。应有曹溪路，千岩万壑中。
松偃石床平，何人识姓名。溪冰寒棹响，岩雪夜窗明。机尽心猿伏，神闲意马行。应知此来客，身世两无情。
停车祀圣女，凉叶下阴风。龙气石床湿，鸟声山庙空。长眉留桂绿，丹脸寄莲红。莫学阳台畔，朝云暮雨中。
酒酣轻别恨，酒醒复离忧。远水应移棹，高峰更上楼。簟凉清露夜，琴响碧天秋。重惜芳尊宴，满城无旧游。
南斋梦钓竿，晨起月犹残。露重萤依草，风高蝶委兰。池光秋镜澈，山色晓屏寒。更恋陶彭泽，无心议去官。
楚翁秦塞住，昔事李轻车。白社贫思橘，青门老仰瓜。读书三径草，沽酒一篱花。更欲寻芝朮，商山便寄家。
晚过石屏村，村长日渐曛。僧归下岭见，人语隔溪闻。谷响寒耕雪，山明夜烧云。家家扣铜鼓，欲赛鲁将军。
名高犹素衣，穷巷掩荆扉。渐老故人少，久贫豪客稀。塞云横剑望，山月抱琴归。几日蓝溪醉，藤花拂钓矶。
京洛多高盖，怜兄剧断蓬。身随一剑老，家入万山空。夜忆萧关月，行悲易水风。无人知此意，甘卧白云中。
燕雁下秋塘，田家自此忙。移蔬通远水，收果待繁霜。野碓舂粳滑，山厨焙茗香。客来还有酒，随事宿茅堂。
叠嶂平芜外，依依识旧邦。气高诗易怨，愁极酒难降。树暗支公院，山寒谢守窗。殷勤楼下水，几日到荆江。
天晚日沈沈，归舟系柳阴。江村平见寺，山郭远闻砧。树密猿声响，波澄雁影深。荣华暂时事，谁识子陵心。
近逢商洛客，知尔住南塘。草阁平春水，柴门掩夕阳。随蜂收野蜜，寻麝采生香。更忆前年醉，松花满石床。
带月饭行侣，西游关塞长。晨鸡鸣远戍，宿雁起寒塘。云卷四山雪，风凝千树霜。谁家游侠子，沈醉卧兰堂。
万里不辞劳，寒装叠缊袍。停车山店雨，挂席海门涛。鹰势暮偏急，鹤声秋更高。知君北邙路，留剑泣黄蒿。
将军久已没，行客自兴哀。功业山长在，繁华水不回。乱藤侵废井，荒菊上丛台。借问此中事，几家歌舞来。
藤杖叩松关，春溪斸药还。雨晴巢燕急，波暖浴鸥闲。倚槛花临水，回舟月照山。忆归师莫笑，书剑在人间。
疑与武陵通，青溪碧嶂中。水寒深见石，松晚静闻风。遁迹驱鸡吏，冥心失马翁。才应毕婚嫁，还此息微躬。
琴清诗思劳，更欲学龙韬。王粲暂停笔，吕虔初佩刀。夜吟关月静，秋望塞云高。去去从军乐，雕飞代马豪。
故人日已远，身事与谁论。性拙难趋世，心孤易感恩。秋悲怜宋玉，夜舞笑刘琨。徒有干时策，青山尚掩门。
醉舞任生涯，褐宽乌帽斜。庾公先在郡，疏傅早还家。林晚鸟争树，园春蜂护花。高吟应更逸，嵩洛旧烟霞。
云屋何年客，青山白日长。种花春扫雪，看箓夜焚香。上象壶中阔，平生梦里忙。幸承仙籍后，乞取大还方。
涧梅寒正发，莫信笛中吹。素艳雪凝树，清香风满枝。折惊山鸟散，携任野蜂随。今日从公醉，何人倒接䍦。
酒阑横剑歌，日暮望关河。道直去官早，家贫为客多。山昏函谷雨，木落洞庭波。莫尽远游兴，故园荒薜萝。
松亚竹珊珊，心知万井欢。山明迷旧径，溪满涨新澜。客醉瑶台曙，兵防玉塞寒。红楼知有酒，谁肯学袁安。
高寺移清宴，渔舟系绿萝。潮平秋水阔，云敛暮山多。广槛停箫鼓，繁弦散绮罗。西楼半床月，莫问夜如何。
孤城漏未残，徒侣拂征鞍。洛北去游远，淮南归梦阑。晓灯回壁暗，晴雪卷帘寒。强尽主人酒，出门行路难。
高人亦未闲，来往楚云间。剑在心应壮，书穷鬓已斑。落帆秋水寺，驱马夕阳山。明日南昌尉，空斋又掩关。
南北断蓬飞，别多相见稀。更伤今日酒，未换昔年衣。旧友几人在，故乡何处归？秦原向西路，云晚雪霏霏。
鲈鲙与莼羹，西风片席轻。潮回孤岛晚，云敛众山晴。丹羽下高阁，黄花垂古城。因秋倍多感，乡树接咸京。
昔年湖上客，留访雪山翁。王氏船犹在，萧家寺已空。月高花有露，烟合水无风。处处多遗韵，何曾入剡中。
爱树满西津，津亭堕泪频。素车应度洛，珠履更归秦。水接三湘暮，山通五岭春。伤离与怀旧，明日白头人。
离别奈情何，江楼凝艳歌。蕙兰秋露重，芦苇夜风多。深怨寄清瑟，远愁生翠蛾。酒酣相顾起，明月棹寒波。
山空叶复落，一径下新安。风急渡溪晚，雪晴归寺寒。寻云策藤杖，向日倚蒲团。宁忆西游客，劳劳歌路难。
山断水茫茫，洛人西路长。笙歌留远棹，风雨寄华堂。红壁耿秋烛，翠帘凝晓香。谁堪从此去，云树满陵阳。
花落水潺潺，十年离旧山。夜愁添白发，春泪减朱颜。孤剑北游塞，远书东出关。逢君话心曲，一醉灞陵间。
殷勤解金锁，昨夜雨凄凄。山浅忆巫峡，水寒思建溪。远寻红树宿，深向白云啼。好觅来时路，烟萝莫共迷。
身贱与心违，秋风生旅衣。久贫辞国远，多病在家稀。山暝客初散，树凉人未归。西都万馀里，明旦别柴扉。
月凉风静夜，归客泊岩前。桥响犬遥吠，庭空人散眠。紫蒲低水槛，红叶半江船。自有还家计，南湖二顷田。
昔人诗酒地，芳草思王孙。白水半塘岸，青山横郭门。悬岩碑已折，盘石井犹存。无处继行乐，野花空一尊。
萧萧凌雪霜，浓翠异三湘。疏影月移壁，寒声风满堂。捲帘秋更早，高枕夜偏长。忽忆秦溪路，万竿今正凉。
绕屋遍桑麻，村南第一家。林繁树势直，溪转水纹斜。竹院昼看笋，药栏春卖花。故园归未得，到此是天涯。
萧寺暂相逢，离忧满病容。寒斋秋少燕，阴壁夜多蛩。树暗水千里，山深云万重。怀君在书信，莫过雁回峰。
气逸何人识，才高举世疑。祢生狂善赋，陶令醉能诗。碧水鲈鱼思，青山鵩鸟悲。至今孤冢在，荆棘楚江湄。
故人天下定，垂钓碧岩幽。旧迹随台古，高名寄水流。鸟喧群木晚，蝉急众山秋。更待新安月，凭君暂驻舟。
南楼春一望，云水共昏昏。野店归山路，危桥带郭村。晴烟和草色，夜雨长溪痕。下岸谁家住，残阳半掩门。
飘飘随晚浪，杯影入鸥群。岸冻千船雪，岩阴一寺云。夜灯江北见，寒磬水西闻。鹤岭烟霞在，归期不羡君。
绿树荫青苔，柴门临水开。簟凉初熟麦，枕腻乍经梅。鱼跃海风起，鼍鸣江雨来。佳人竟何处，日夕上楼台。
磻溪连灞水，商岭接秦山。青汉不回驾，白云长掩关。雀喧知鹤静，凫戏识鸥闲。却笑南昌尉，悠悠城市间。
溪亭四面山，横柳半溪湾。蝉响螳螂急，鱼深翡翠闲。水寒留客醉，月上与僧还。犹恋萧萧竹，西斋未掩关。
暖枕眠溪柳，僧斋昨夜期。茶香秋梦后，松韵晚吟时。共戏鱼翻藻，争栖鸟坠枝。重阳应一醉，栽菊助东篱。
吴歌咽深思，楚客怨归程。寺晓楼台迥，江秋管吹清。早潮低水槛，残月下山城。惆怅回舟日，湘南春草生。
征车何轧轧，南北极天涯。孤枕易为客，远书难到家。乡连云外树，城闭月中花。犹有扁舟思，前年别若耶。
秋来水上亭，几处似岩扃。戏鸟翻江叶，游龟带绿萍。管弦心戚戚，罗绮鬓星星。行乐非吾事，西斋尚有萤。
东西车马尘，巩洛与咸秦。山月夜行客，水烟朝渡人。树凉风皓皓，滩浅石磷磷。会待功名就，扁舟寄此身。
漠漠故宫地，月凉风露幽。鸡鸣荒戍晓，雁过古城秋。杨柳北归路，蒹葭南渡舟。去乡今已远，更上望京楼。
宴罢众宾散，长歌携一卮。溪亭相送远，山郭独归迟。风槛夕云散，月轩寒露滋。病来双鬓白，不是旧离时。
越兵驱绮罗，越女唱吴歌。宫尽燕声少，台荒麋迹多。茱萸垂晓露，菡萏落秋波。无复君王醉，满城颦翠蛾。
香径绕吴宫，千帆落照中。鹳鸣山欲雨，鱼跃水多风。城带晚莎绿，池连秋蓼红。当年国门外，谁识伍员忠。
草堂近西郭，遥对敬亭开。枕腻海云起，簟凉山雨来。高歌怀地肺，远赋忆天台。应学相如志，终须驷马回。
西岩有高兴，路僻几人知。松荫花开晚，山寒酒熟迟。游从随野鹤，休息遇灵龟。长见邻翁说，容华似旧时。
怀土泣京华，旧山归路赊。静依禅客院，幽学野人家。林晚鸟争树，园春蝶护花。东门有闲地，谁种邵平瓜。
山在水滔滔，流年欲二毛。湘潭归梦远，燕赵客程劳。露晓红兰重，云晴碧树高。逢秋正多感，万里别同袍。
端居换时节，离恨隔龙泷。苔色上春阁，柳阴移晚窗。寄怀因桂水，流泪极枫江。此日南来使，金盘鱼一双。
南国别经年，云晴波接天。蒲深鸂鶒戏，花暖鹧鸪眠。竹暗湘妃庙，枫阴楚客船。唯应洞庭月，万里共婵娟。
故国无归处，官闲忆远游。吴僧秣陵寺，楚客洞庭舟。久病先知雨，长贫早觉秋。壮心能几许，伊水更东流。
艳阳无处避，皎洁不成容。素质添瑶水，清光散玉峰。眠鸥犹恋草，栖鹤未离松。闻在金銮望，群仙对九重。
倾幕来华馆，淹留二使君。舞移清夜月，歌断碧空云。海郡楼台接，江船剑戟分。明时自骞翥，无复叹离群。
江行春欲半，孤枕弋阳堤。云暗犹飘雪，潮寒未应溪。饮猿闻棹散，飞鸟背船低。此路成幽绝，家山巩洛西。
吴僧诵经罢，败衲倚蒲团。钟韵花犹敛，楼阴月向残。晴山开殿响，秋水捲帘寒。独恨孤舟去，千滩复万滩。
萧萧芦荻花，郢客独辞家。远棹依山响，危樯转浦斜。水寒澄浅石，潮落涨虚沙。莫与征徒望，乡园去渐赊。
西岩一磬长，僧起树苍苍。开殿洒寒水，诵经焚晚香。竹风云渐散，杉露月犹光。无复重来此，归舟凌夕阳。
春寻采药翁，归路宿禅宫。云起客眠处，月残僧定中。藤花深洞水，槲叶满山风。清境不能住，朝朝惭远公。
潺湲绕门水，未省濯缨尘。鸟散千岩曙，蜂来一径春。杉松还待客，芝朮不求人。宁学磻溪叟，逢时罢隐沦。
儒翁九十馀，旧向此山居。生寄一壶酒，死留千卷书。槛摧新竹少，池浅故莲疏。但有子孙在，带经还荷锄。
曾经黑山虏，一剑出重围。年长穷书意，时清隐钓矶。高斋云外住，瘦马月中归。唯说乡心苦，春风雁北飞。
适意极春日，南台披薜萝。花光晴漾漾，山色昼峨峨。湘水美人远，信陵豪客多。唯凭一瓢酒，弹瑟纵高歌。
三年婴酒渴，高卧似袁安。秋色鬓应改，夜凉心已宽。风衣藤簟滑，露井竹床寒。卧忆郊扉月，恩深未挂冠。
私归人暂适，扶杖绕西林。风急柳溪响，露寒莎径深。一身仍白发，万虑只丹心。此意无言处，高窗托素琴。
官静亦无能，平生少面朋。务开唯印吏，公退只棋僧。药鼎初寒火，书龛欲夜灯。安知北溟水，终日送抟鹏。
楼台横复重，犹有半岩空。萝洞浅深水，竹廊高下风。晴山疏雨后，秋树断云中。未尽平生意，孤帆又向东。
羽客鍊丹井，井留人已无。旧泉青石下，馀甃碧山隅。云朗镜开匣，月寒冰在壶。仍闻酿仙酒，此水过琼酴。
簟凉襟袖清，月没尚残星。山果落秋院，水花开晓庭。疏藤风袅袅，圆桂露冥冥。正忆江南寺，岩斋闻诵经。
往年公子宅，夜宴乐难忘。高竹动疏翠，早莲飘暗香。珠盘凝宝瑟，绮席遰华觞。今日皆何处，闭门春草长。
津亭多别离，杨柳半无枝。住接猿啼处，行逢雁过时。江风飏帆急，山月下楼迟。还就西斋宿，烟波劳梦思。
斸石种松子，数根侵杳冥。天寒犹讲律，雨暗尚寻经。小殿灯千盏，深炉水一瓶。碧云多别思，休到望溪亭。
仙署淹清景，雪华松桂阴。夜凌瑶席宴，春寄玉京吟。烛晃垂罗幕，香寒重绣衾。相思不相访，烟月剡溪深。
酒醲花一树，何暇卓文君。客坐长先饮，公闲半已曛。水乡春足雨，山郭夜多云。何似参禅理，荣枯尽不闻。
病客与僧闲，频来不掩关。高窗云外树，疏磬雨中山。离索秋虫响，登临夕鸟还。心知落帆处，明日浙河湾。
绿水暖青蘋，湘潭万里春。瓦尊迎海客，铜鼓赛江神。避雨松枫岸，看云杨柳津。长安一杯酒，座上有归人。
西岩一径通，知学采芝翁。寒暑丹心外，光阴白发中。水深鱼避钓，云迥鹤辞笼。坐想还家日，人非井邑空。
侯门大道傍，蝉噪树苍苍。开锁洞门远，下帘宾馆凉。栏围红药盛，架引绿萝长。永日一欹枕，故山云水乡。
恨与前欢隔，愁因此会同。迹高芸阁吏，名散雪楼翁。城闭三秋雨，帆飞一夜风。酒醒鲈鲙美，应在竟陵东。
城高不可下，永日一登临。曲槛凉飙急，空楼返照深。苇花迷夕棹，梧叶散秋砧。谩作归田赋，蹉跎岁欲阴。
来暮亦何愁，金貂在鹢舟。旆随寒浪动，帆带夕阳收。布令滕王阁，裁诗郢客楼。即应归凤沼，中外赞天休。
风度龙山暗，云凝象阙阴。瑞花琼树合，仙草玉苗深。欲醉梁王酒，先调楚客琴。即应携手去，将此助商霖。
年来不自得，一望几伤心。风转蕙兰色，月移松桂阴。马随边草远，帆落海云深。明旦各分首，更听梁甫吟。
城下水萦回，潮冲野艇来。鸟惊山果落，龟泛绿萍开。白首书千卷，朱颜酒一杯。南轩自流涕，不是望燕台。
春草越吴间，心期旦夕还。酒乡逢客病，诗境遇僧闲。倚棹冰生浦，登楼雪满山。东风不可待，归鬓坐斑斑。
清湘吊屈原，垂泪撷蘋蘩。谤起乘轩鹤，机沈在槛猿。乾坤三事贵，华夏一夫冤。宁有唐虞世，心知不为言。
芦苇暮修修，溪禽上钓舟。露凉花敛夕，风静竹含秋。素志应难契，清言岂易求。相欢一瓢酒，明日醉西楼。
车马楚城壕，清歌送浊醪。露花羞别泪，烟草让归袍。鸟浴春塘暖，猿吟暮岭高。寻仙在仙骨，不用废牛刀。
何必老林泉，冥心便是禅。讲时开院去，斋后下帘眠。镜朗灯分焰，香销印绝烟。真乘不可到，云尽月明天。
燕雁水乡飞，京华信自稀。箪瓢贫守道，书剑病忘机。叠鼓吏初散，繁钟鸟独归。高梧与疏柳，风雨似郊扉。
丹叶下西楼，知君万里愁。钟非黔峡寺，帆是敬亭舟。山色和云暮，湖光共月秋。天台多道侣，何惜更南游。
身闲白日长，何处不寻芳？山崦登楼寺，溪湾泊晚樯。洞花蜂聚蜜，岩柏麝留香。若指求仙路，刘郎学阮郎。
禅扉倚石梯，云湿雨凄凄。草色分松径，泉声咽稻畦。棹移滩鸟没，钟断岭猿啼。入夜花如雪，回舟忆剡溪。
台殿冠嵯峨，春来日日过。水分诸院少，云近上方多。众籁凝丝竹，繁英耀绮罗。酒酣诗自逸，乘月棹寒波。
西林本行殿，池榭日坡陁。雨过水初涨，云开山渐多。晓街垂御柳，秋院闭宫莎。借问龙归处，鼎湖空碧波。
宅前云水满，高兴一书生。垂钓有深意，望山多远情。夜棋留客宿，春酒劝僧倾。未作干时计，何人问姓名。
老归江上寺，不忘旧师恩。驻锡逢山色，停杯见浪痕。秋涛吞楚驿，晓月上荆门。为访题诗处，莓苔几字存。
花在舞楼空，年年依旧红。泪光停晓露，愁态倚春风。开处妾先死，落时君亦终。东流两三片，应在夜泉中。
香径小船通，菱歌绕故宫。鱼沈秋水静，鸟宿暮山空。荷叶桥边雨，芦花海上风。归心无处托，高枕画屏中。
直道知难用，经年向水滨。宅从栽竹贵，家为买书贫。就学多新客，登朝尽故人。蓬莱自有路，莫羡武陵春。
桑柘满江村，西斋接海门。浪冲高岸响，潮入小池浑。岩树阴棋局，山花落酒樽。相逢亦留宿，还似识王孙。
十年剑中路，传尽本师经。晓月下黔峡，秋风归敬亭。开门新树绿，登阁旧山青。遥想论禅处，松阴水一瓶。
贫居乐游此，江海思迢迢。雪夜书千卷，花时酒一瓢。独愁秦树老，孤梦楚山遥。有路应相念，风尘满黑貂。
明星低未央，莲阙迥苍苍。叠鼓催残月，疏钟迎早霜。关防浮瑞气，宫馆耀神光。再拜为君寿，南山高且长。
战马昔纷纷，风惊嵩少尘。全家南渡远，旧友北来频。罢酒松筠晚，赋诗杨柳春。谁言今夜月，同是洛阳人。
素衣京洛尘，归棹过南津。故里迹犹在，旧交心更亲。月高萧寺夜，风暖庾楼春。诗酒应无暇，朝朝问旅人。
绿水棹云月，洞庭归路长。春桥悬酒幔，夜栅集茶樯。箬叶沈溪暖，蘋花绕郭香。应逢柳太守，为说过潇湘。
坐待故人宿，月华清兴秋。管弦谁处醉，池馆此时愁。风过渚荷动，露含山桂幽。孤吟不可曙，昨夜共登楼。
禅空心已寂，世路任多岐。到院客长见，闭关人不知。寺喧听讲绝，厨远送斋迟。墙外洛阳道，东西无尽时。
扰扰换时节，旧山琪树阴。犹乖清汉志，空负白云心。广陌埃尘远，重门管吹深。劳歌极西望，芸省有知音。
霄汉两飞鸣，喧喧动禁城。桂堂同日盛，芸阁间年荣。香掩蕙兰气，韵高鸾鹤声。应怜茂陵客，未有子虚名。
南斋知数宿，半为木兰开。晴阁留诗遍，春帆载酒回。烟深杨子宅，云断越王台。自有孤舟兴，何妨更一来。
霁色明高巘，关河独望遥。残云归太华，疏雨过中条。鸟散绿萝静，蝉鸣红树凋。何言此时节，去去任蓬飘。
花下送归客，路长应过秋。暮随江鸟宿，寒共岭猿愁。众水喧严濑，群峰抱沈楼。因君几南望，曾向此中游。
中岩多少隐，提榼抱琴游。潭冷薜萝晚，山香松桂秋。瓢闲高树挂，杯急曲池流。独有迷津客，东西南北愁。
征夫天一涯，醉赠别吾诗。雁迥参差远，龙多次第迟。宁歌还夜苦，宋赋更秋悲。的的遥相待，清风白露时。
山水引归路，陆郎从此谙。秋茶垂露细，寒菊带霜甘。台倚乌龙岭，楼侵白雁潭。沈公如借问，心在浙河南。
江曲山如画，贪程亦驻舟。果随岩狖落，槎带水禽流。客散他乡夜，人归故国秋。樽前挂帆去，风雨下西楼。
旅葬不可问，茫茫西陇头。水云青草湿，山月白杨愁。琴信有时罢，剑伤无处留。淮南旧烟月，孤棹更逢秋。
儒家有释子，年少学支公。心出是非外，迹辞荣辱中。锡寒秦岭月，杯急楚江风。离怨故园思，小秋梨叶红。
归卧养天真，鹿裘乌角巾。茂陵闲久病，彭泽醉长贫。冠盖西园夜，笙歌北里春。谁怜清渭曲，又老钓鱼人。
调瑟劝离酒，苦谙荆楚门。竹斑悲帝女，草绿怨王孙。潮落九疑迥，雨连三峡昏。同来不同去，迢遰更伤魂。
绿云多学术，黄发竟无成。酒纵山中性，诗留海上名。读书新树老，垂钓旧矶平。今日悲前事，西风闻哭声。
从官任直道，几处脱长裾。殁后儿犹小，葬来人渐疏。新邻占池馆，长史觅图书。身贱难相报，平生恨有馀。
沧波天堑外，何岛是新罗。舶主辞番远，棋僧入汉多。海风吹白鹤，沙日晒红螺。此去知投笔，须求利剑磨。
西园春欲尽，芳草径难分。静语唯幽鸟，闲眠独使君。密林生雨气，古石带苔文。虽去清朝远，朝朝见白云。
江昏山半晴，南阻绝人行。葭菼连云色，杉松共雨声。早秋仍燕舞，深夜更鼍鸣。为报迷津客，讹言未可轻。
回报隐居士，莫愁山兴阑。求人颜色尽，知道性情宽。信谱弹琴误，缘崖斸药难。东皋亦自给，殊愧远相安。
溪长山几重，十里万株松。秋日下丹槛，暮云归碧峰。树栖新放鹤，潭隐旧降龙。还在孤舟宿，卧闻初夜钟。
有计自安业，秋风罢苦吟。买山兼种竹，对客更弹琴。烟起药园晚，杵声松院深。闲眠得真性，惆怅旧时心。
通竹引泉脉，泓澄潋石盆。惊鱼翻藻叶，浴鸟上松根。残月留山影，高风耗水痕。谁家秋洗药，来往自开门。
昔话平生志，高斋曾见留。道孤心易感，恩重力难酬。独立千峰晓，频来一叶秋。鸡鸣应有处，不觉泪空流。
夜程何处宿，山叠树层层。孤馆闭秋雨，空堂停曙灯。歌惭渔浦客，诗学雁门僧。此意无人识，明朝见李膺。
绿萝萦数匝，本在草堂间。秋色寄高树，昼阴笼远山。移花疏处种，斸药困时攀。日暮微风起，难寻旧径还。
失意归三径，伤春别九门。薄烟杨柳路，微雨杏花村。牧竖还呼犊，邻翁亦抱孙。不知余正苦，迎马问寒温。
何年去此地，南浦满凫雏。云汉知心远，林塘觉思孤。低飞下晚树，独睡映新蒲。为尔多归兴，前年在五湖。
处处哭声悲，行人马亦迟。店闲无火日，村暖斫桑时。泣路同杨子，烧山忆介推。清明明日是，甘负故园期。
故里千帆外，深春一雁飞。干名频恸哭，将老欲何归。未谷抛还忆，交亲晚更稀。空持望乡泪，沾洒寄来衣。
闭门池馆静，云访紫芝翁。零落槿花雨，参差荷叶风。夜棋全局在，春酒半壶空。长啸倚西阁，悠悠名利中。
异乡多远情，梦断落江城。病起惭书癖，贫家负酒名。过春花自落，竟晓月空明。独此一长啸，故人天际行。
望月忆披襟，长溪柳半阴。高斋初酿酒，孤棹远携琴。犬吠秋山迥，鸡鸣晓树深。开门更攲枕，谁识野人心。
飞盖集兰堂，清歌遰柏觞。高城榆柳荫，虚阁芰荷香。海月秋偏静，山风夜更凉。自怜书万卷，扶病对萤光。
几日卧南亭，卷帘秋月清。河关初罢梦，池阁更含情。寒露润金井，高风飘玉筝。前年共游客，刀笔事戎旌。
金风荡天地，关西群木凋。早霜鸡喔喔，残月马萧萧。紫陌秦山近，青枫楚树遥。还同长卿志，题字满河桥。
霜风露叶下，远思独裴回。夜久草堂静，月明山客来。遣贫相劝酒，忆字共书灰。何事清平世，干名待有媒。
浙南分首日，谁谓别经时。路远遥相访，家贫喜见知。不须辞小酌，更请续新诗。但得心中剑，酬恩会有期。
樟亭去已远，来上虎头岩。滩急水移棹，山回风满帆。石梯迎雨滑，沙井落潮咸。何以慰行旅，如公书一缄。
聚散竟无形，回肠百结成。古今销不得，离别觉潜生。降虏将军思，穷秋远客情。何人更憔悴，落第泣秦京。
到晓不成梦，思量堪白头。多无百年命，长有万般愁。世事应难尽，营生卒未休。莫言名与利，名利是身雠。
失枕惊先起，人家半梦中。闻鸡凭早晏，占斗认西东。辔湿知行露，衣单觉晓风。秋阳弄光影，忽吐半林红。
南郭望归处，郡楼高卷帘。平桥低皂盖，曲岸转彤襜。江晚笙歌促，山晴鼓角严。羊公莫先醉，清晓月纤纤。
相如愧许询，寥落向溪滨。竹马儿犹小，荆钗妇惯贫。独愁忧过日，多病不如人。莫怪青袍选，长安隐旧春。
少年乘勇气，百战过乌孙。力尽边城难，功加上将恩。晓风听戍角，残月倚营门。自说轻生处，金疮有旧痕。
不知身老大，犹似旧时狂。为酒游山县，留诗遍草堂。归期秋未尽，离恨日偏长。更羡君兄弟，参差雁一行。
相见又南北，中宵泪满襟。旅游知世薄，贫别觉情深。歌管一尊酒，山川万里心。此身多在路，休诵异乡吟。
故国今何在，扁舟竟不归。云移山漠漠，江阔树依依。晚色千帆落，秋声一雁飞。此时兼送客，凭槛欲沾衣。
深居四十年，语旧泪潺潺。官满春辞省，兵来夜出关。思随江鹤远，心寄海鸥閒。莫讶频相访，前峰似故山。
仙人修炼地，玉井著神功。日月双轮见，阴阳两窍通。可堪清彻底，那更施无穷。尚冀丹砂力，当浇俗虑空。
南北断蓬飘，长亭酒一瓢。残云归太华，疏雨过中条。树色随关迥，河声入塞遥。劳歌此分首，风急马萧萧。
前山风雨凉，歇马坐垂杨。何处芙蓉落，南渠秋水香。
新秋弦管清，时转遏云声。曲尽不知处，月高风满城。
赤城云雪深，山客负归心。昨夜西斋宿，月明琪树阴。
云月有归处，故山清洛南。如何一花发，春梦遍江潭。
野寺薜萝晚，官渠杨柳春。归心已无限，更送洞庭人。
此溪何处路，遥问白髯翁。佛庙千岩里，人家一岛中。鱼倾荷叶露，蝉噪柳林风。急濑鸣车轴，微波漾钓筒。石苔萦棹绿，山果拂舟红。更就千村宿，溪桥与剡通。
高楼王与谢，逸韵比南金。不遇销忧日，埃尘谁复寻。旷怀澹得丧，失意纵登临。彩槛浮云迥，绮窗明月深。虬龙压沧海，鸳鸯思邓林。青云伤国器，白发轸乡心。功高恩自洽，道直谤徒侵。应笑灵均恨，江畔独行吟。
曾试昭阳曲，瑶斋帝自临。红珠络绣帽，翠钿束罗襟。双阙胡尘起，千门宿露阴。出宫迷国步，回驾轸皇心。桂殿春空晚，椒房夜自深。急宣求故剑，冥契得遗簪。暗记神仙传，潜封女史箴。壶中知日永，掌上畏年侵。莫比班家扇，宁同卓氏琴。云车辞凤辇，羽帔别鸳衾。网断鱼游藻，笼开鹤戏林。洛烟浮碧汉，嵩月上丹岑。露草争三秀，风篁共八音。吹笙延鹤舞，敲磬引龙吟。旄节纤腰举，霞杯皓腕斟。还磨照宝镜，犹插辟寒金。东海人情变，南山圣寿沈。朱颜常似渥，绿发已如寻。养气齐生死，留形尽古今。更求应不见，鸡犬日骎骎。
一钵事南宗，僧仪称病容。曹溪花里别，萧寺竹前逢。烛影深寒殿，经声彻曙钟。欲斋檐睡鸽，初定壁吟蛩。诗继休遗韵，书传永逸踪。艺多人誉洽，机绝道情浓。汲涧瓶沈藻，眠阶锡挂松。云鸣新放鹤，池卧旧降龙。露茗山厨焙，霜粳野碓舂。梵文明处译，禅衲暖时缝。层塔题应遍，飞轩步不慵。绣梁交薜荔，画井倒芙蓉。翠户垂旗网，朱窗列剑锋。寒风金磬远，晴雪玉楼重。妙理三乘达，清才万象供。山高横睥睨，滩浅聚艨艟。微雾苍平楚，残晖淡远峰。林疏霜摵摵，波静月溶溶。剑出因雷焕，琴全遇蔡邕。西方知有社，支许合相从。
给事为郎日，青溪醉隐衔。冰池通极浦，雪径绕高岩。珠玉砂同弃，松筠草共芟。帝图忧一失，臣节耻三缄。代有王陵戆，时无靳尚谗。定应标直笔，宁为发空函。雾黑连云栈，风狂截海帆。石梯迎雨润，沙井待潮咸。蜡屐青筇杖，蓝舆白罽衫。应劳北归梦，山路正巉巉。
羽檄徵兵急，辕门选将雄。犬羊忧破竹，貔虎极飞蓬。定系猖狂虏，何烦矍铄翁。更探黄石略，重振黑山功。别马嘶营柳，惊乌散井桐。低星连宝剑，残月让雕弓。浪晓戈鋋里，山晴鼓角中。甲开鱼照水，旗飏虎拿风。去想金河远，行知玉塞空。汉庭应有问，师律在元戎。
闻与湘南令，童年侍玉墀。家留秦塞曲，官谪瘴溪湄。道直奸臣屏，冤深圣主知。逝川东去疾，霈泽北来迟。青汉龙髯绝，苍岑马鬣移。风凄闻笛处，月惨罢琴时。客路黄公庙，乡关白帝祠。已称鹦鹉赋，宁诵鹡鸰诗。远道书难达，长亭酒莫持。当凭蜀江水，万里寄相思。
极目皆陈迹，披图问远公。戈鋋三国后，冠盖六朝中。葛蔓交残垒，芒花没后宫。水流箫鼓绝，山在绮罗空。极浦千艘聚，高台一径通。云移吴岫雨，潮转楚江风。登阁惭漂梗，停舟忆断蓬。归期与归路，杉桂海门东。
书剑少青眼，烟波初白头。乡关背梨岭，客路转蘋洲。处困道难固，乘时恩易酬。镜中非访戴，剑外欲依刘。高枕海天暝，落帆江雨秋。鼍声应远鼓，蜃气学危楼。智士役千虑，达人经百忧。唯闻陶靖节，多在醉乡游。
公子徵词客，秋堂递玉杯。月高罗幕卷，风度锦屏开。凤管添簧品，鹍弦促柱哀。转喉云旋合，垂手露徐来。烛换三条烬，香销十炷灰。蛩声闻鼓歇，萤燄触帘回。广槛烟分柳，空庭露积苔。解酲须满酌，应为拨新醅。
佛寺通南径，僧堂倚北坡。藤阴迷晚竹，苔滑仰晴莎。病忆春前别，闲宜雨后过。石横闻水远，林缺见山多。欲结三天社，初降十地魔。毒龙来有窟，灵鹤去无窠。客路随萍梗，乡园失薜萝。禅心如可学，不藉鲁阳戈。
夜醉晨方醒，孤吟恐失群。海鰌潮上见，江鹄雾中闻。未腊梅先实，经冬草自薰。树随山崦合，泉到石棱分。虎迹空林雨，猿声绝岭云。萧萧异乡鬓，明日共丝棼。
薄暮缘西峡，停桡一访僧。鹭巢横卧柳，猿饮倒垂藤。水曲岩千叠，云重树百层。山风寒殿磬，溪雨夜船灯。滩涨危槎没，泉冲怪石崩。中台一襟泪，岁杪别良朋。
密树分苍壁，长溪抱碧岑。海风闻鹤远，潭日见鱼深。松盖环清韵，榕根架绿阴。洞丁多斲石，蛮女半淘金。南浦惊春至，西楼送月沈。江流不过岭，何处寄归心。
月在行人起，千峰复万峰。海虚争翡翠，溪逻斗芙蓉。古木高生槲，阴池满种松。火探深洞燕，香送远潭龙。蓝坞寒先烧，禾堂晚并舂。更投何处宿，西峡隔云钟。
何处曾移菊，溪桥鹤岭东。篱疏还有艳，园小亦无丛。日晚秋烟里，星繁晓露中。影摇金涧水，香染玉潭风。罢酒惭陶令，题诗答谢公。朝来数花发，身在尉佗宫。
巨实珍吴果，驯雏重越禽。摘来渔浦上，携在兔园阴。霜合凝丹颊，风披敛素襟。刀分琼液散，笼簌雪华深。虎帐斋中设，龙楼洛下吟。含消兼受彩，应贵冢卿心。
池色似潇湘，仙舟正日长。燕飞惊蛱蝶，鱼跃动鸳鸯。云聚歌初转，风回舞欲翔。暖醅松叶嫩，寒粥杏花香。罗绮留春色，笙竽送晚光。何须明月夜，红烛在华堂。
近腊千岩白，迎春四气催。云阴连海起，风急度山来。尽日隋堤絮，经冬越岭梅。艳疑歌处散，轻似舞时回。道蕴诗传丽，相如赋骋才。霁添松筱媚，寒积蕙兰猜。暗涨宫池水，平封辇路埃。烛龙初照耀，巢鹤乍裴回。檐日琼先挂，墙风粉旋摧。五门环玉垒，双阙对瑶台。绮席陵寒坐，珠帘远曙开。灵芝霜下秀，仙桂月中栽。卷幌书千帙，援琴酒百杯。垂休编太史，呈瑞表中台。皓夜迷三径，浮光彻九垓。兹辰是丰岁，歌咏属良哉。
岩谷留心赏，为山极自然。孤峰空迸笋，攒萼旋开莲。黛色朱楼下，云形绣户前。砌尘凝积霭，檐溜挂飞泉。树暗壶中月，花香洞里天。何如谢康乐，海峤独题篇。
叠石通溪水，量波失旧规。芳洲还屈曲，朱阁更逶迤。浴鸟翻荷叶，惊蝉出柳丝。翠烟秋桧耸，红露晓莲披。攀槛登楼近，停桡待客迟。野桥从浪没，轻舸信风移。竹韵迁棋局，松阴递酒卮。性闲鸥自识，心远鹤先知。应想秦人会，休怀越相祠。当期穆天子，箫鼓宴瑶池。
近甸名偏著，登城景又宽。半空分太华，极目是长安。雪助河流涨，人耕烧色残。闲来时甚少，欲下重凭栏。
赴县是还乡，途程岂觉长。听莺离灞岸，荡桨入陵阳。野蕨生公署，闲云拂印床。晴天调膳外，垂钓有池塘。
汨没与辛勤，全钟在此身。半生为下客，终老托何人。两鬓关中改，千岩海上春。青云知有路，自是致无因。
徒为经异岳，不得访灵踪。日尽行难尽，千重复万重。云垂多作雨，雷动半和钟。孤竹人藏处，无因认本峰。
不共众山同，岧峣出迥空。几层高鸟外，万仞一楼中。水落难归地，云离便逐风。唯应霄汉客，绝顶路方通。
连春不得意，所业已疑非。旧国乱离后，新年惆怅归。雪开还楚地，花惹别秦衣。江徼多留滞，高秋会恐违。
孤帆收广岸，落照在遥峰。南北渡人少，高低归鸟重。潮回沙出树，雨过浦沉钟。渔父虽相问，那能话所从。
旅食唯草草，此生谁我同。故园魂梦外，长路别离中。人事萍随水，年光鸟过空。欲吟先落泪，多是怨途穷。
帝命分留务，东南向楚天。几程回送骑，中路见迎船。冶例开山铸，民多酌海煎。青云名素重，此去岂经年。
他皆宴牡丹，独又出长安。远道行非易，无图住自难。离城风已暖，近岳雨翻寒。此去知谁顾，闲吟祗自宽。
已是鸿来日，堪惊却背秦。天遥三楚树，路远两河人。旅梦难归隐，吟魂不在身。霜台欹冠豸，赖许往来频。
无成归故里，不似在他乡。岁月逐流水，山川空夕阳。回潮迷古渡，迸竹过邻墙。耆旧休存省，胡为止泪行。
从戎巫峡外，吟兴更应多。郡响蛮江涨，山昏蜀雨过。公筵饶越味，俗土尚巴歌。中夜怀吴梦，知经滟滪波。
一第久乖期，深心已自疑。沧江归恨远，紫阁别愁迟。稽古成何事，龙钟负已知。依门非近日，不虑旧恩移。
城中尘外住，入望是田家。井出深山水，阑藏异国花。风巢和鸟动，雪竹向人斜。来往唯君熟，乡园共海涯。
此生何处遂，屑屑复悠悠。旧国归无计，他乡梦亦愁。飞尘长满眼，衰发暗添头。章句非经济，终难动五侯。
曾见邛人说，龙州地未深。碧溪飞白鸟，红旆映青林。土产唯宜药，王租只贡金。政成开宴日，谁伴使君吟。
满县唯云水，何曾似近畿。晓庭猿集惯，寒署吏衙稀。冰色封深涧，樵声出紫微。时闻迎隐者，依旧著山衣。
狂戎侵内地，左辖去萧关。走马冲边雪，鸣鞞动塞山。风收枯草定，月满广沙闲。西绕河兰匝，应多隔岁还。
境概殊诸处，依然是谢家。遗文齐日月，旧井照烟霞。水隔平芜远，山横度鸟斜。无人能此隐，来往谩兴嗟。
西出黄云外，东怀白浪遥。星河愁立夜，雷电独行朝。碛迥人防寇，天空雁避雕。如何非战卒，弓剑不离腰。
问省归南服，悬帆任北风。何山犹见雪，半路已无鸿。瘴杂春云重，星垂夜海空。往来如不住，亦是一年中。
殊立本不偶，非唯今所难。无门闲共老，尽日泣相看。鸟畏闻鶗鴂，花惭背牡丹。何人知此计，复议出长安。
胡虏偏狂悍，边兵不敢闲。防秋朝伏弩，纵火夜搜山。雁逆风鼙振，沙飞猎骑还。安西虽有路，难更出阳关。
征役已不定，又缘无定河。塞深烽砦密，山乱犬羊多。汉卒闻笳泣，胡儿击剑歌。番情终未测，今昔谩言和。
下马似无人，开门只一身。心同孤鹤静，行过老僧真。乱水藏幽径，高原隔远津。匡庐曾共隐，相见自相亲。
明时无事谏，岂事隐明君。每值离丹陛，多陪宴白云。门连萧洞僻，地与曲江分。满院皆柽竹，期栖鸾鹤群。
远役与归愁，同来渭水头。南浮应到海，北去阻无州。楚雨天连地，胡风夏甚秋。江人如见问，为话复贫游。
下国多高趣，终年半是吟。海涛通越分，部伍杂闽音。晓郭云藏市，春山鸟护林。东浮虽未遂，日日至中心。
无谋寻旧友，强喜亦如愁。丹桂阻丹恳，白衣成白头。穷吴迷钓业，大漠事贫游。霄汉期提引，龙钟未拟休。
步步经戎虏，防兵不离身。山多曾战处，路断野行人。暴雨声同瀑，奔沙势异尘。片时怀万虑，白发数茎新。
一月月相似，一年年不同。清晨窥古镜，旅貌近衰翁。处世闲难得，关身事半空。浮生能几许，莫惜醉春风。
南辞采石远，北背乞银深。碛路虽多险，江人不废吟。雕依孤堠立，鸥向迥沙沈。因共边人熟，行行起战心。
我命同君命，君诗似我诗。俱无中道计，各失半生期。素业沧江远，清时白发垂。蹉跎一如此，何处卜栖迟。
茫茫沙漠广，渐远赫连城。堡迥烽相见，河移浪旋生。无蝉嘶折柳，有寇似防兵。不耐饥寒迫，终谁至此行。
在汉信垂功，于唐道更隆。一川留古迹，多代仰高风。树折巢堕鸟，阶荒草覆虫。行人过岂少，独驻夕阳中。
东下经牛渚，依然是故关。客程临岸尽，乡思入鸥闲。雨涨巴来浪，云增楚际山。渔翁知未达，相顾不开颜。
城叠连云壑，人家似隐居。树飞鹦鹉众，川下鹡鸰疏。滴梦关山雨，资餐陇水鱼。谁知江徼客，此景倍相于。
二十二三年，游秦复滞燕。徒陪群彦后，自苦此生前。径折啼猿树，岩荒喷月泉。东堂曾受荐，垂白志犹坚。
淅淅复栖栖，人间只自迷。终年愁远道，到老去何蹊。始见红叶落，又闻黄鸟啼。不因趋大旆，谁肯暂提携。
童蒙即苦辛，未识杏园春。谩倚无为日，还成不偶人。乡程长恨远，旅梦亦愁贫。天地虽云广，殊难寄此身。
春闱久已滞，秋赋又逢停。选士疑长阻，伤时自不宁。秦城还逐梦，楚徼影随形。此去吟虽苦，何人更肯听。
孤立时全塞，求名势转难。身多离下国，分合阻长安。越鸟啼春早，蛮花送雨寒。丘门沾顾重，未别欲阑干。
蹑险入高空，初疑势不穷。又缘千嶂尽，还共七盘同。下辨东流水，平随北去鸿。天然无此道，应免患穷通。
北出阴关去，何人肯待君。无青山拥晋，半浊水通汾。雁塞虽多雁，云州却少云。兹游殊不恶，莫恨暂离群。
平芜望已极，况复倚凌歊。江截吴山断，天临楚泽遥。云帆高出树，水市迥分桥。立久斜阳尽，无言似寂寥。
满国赏芳辰，飞蹄复走轮。好花皆折尽，明日恐无春。鸟避连云幄，鱼惊远浪尘。如何当此节，独自作愁人。
闲身却不闲，日日对天颜。已住城中寺，难归海上山。诗传华夏外，偈布市朝间。欲问空门事，空门岂有关。
闲赏步易远，野吟声自高。路无人到迹，林有鹤遗毛。物外趣都别，尘中心枉劳。沿溪收堕果，坐石唤饥猱。
西去穷胡处，嵓崖境不常。石形相对耸，天势一条长。栈底鸣流水，林端敛夕阳。虽随兵马至，未免畏豺狼。
巴兴千万寻，此去若为心。蟋蟀既将定，猕猴应正吟。剑门秋断雁，褒谷夜多砧。自古西南路，艰难直至今。
圣泽滋遐徼，河堤四向通。大荒收虏帐，遗土复秦风。乱烧迷归路，遥山似梦中。此时怀感切，极目思无穷。
南朝山半寺，谢朓故乡邻。岭上非无主，秋诗复有人。高禅星月近，野火虎狼驯。旧许陪闲社，终应待此身。
高秋偏入望，霁景倍关情。落木满江水，离人怀渭城。山高孤戍断，野极暮天平。渔父时相问，羞真道姓名。
三伏客吟过，长安未拟还。蛩声秋不动，燕别思仍闲。乱叶随寒雨，孤蟾起暮关。经时高岭外，来往旆旌间。
山云蝉满树，欲住更何安。上国回将晚，孤峰别自难。碛遥鸿未到，江近夜先寒。泉石虽堪恋，行人不愿看。
独下黄盘路，多虞部落连。云晴仍著地，树古自参天。乱鸟飞人上，惊麋起马前。行行无郡邑，唯见虎狼烟。
终年唯旅舍，只似已无家。白发除还出，丹霄去转赊。夏游穷塞路，春醉负秦花。应是穹苍意，空教老若耶。
四面波涛匝，中楼日月邻。上穷如出世，下瞷忽惊神。刹碍长空鸟，船通外国人。房房皆叠石，风扫永无尘。
朝回离九陌，岛外赏残春。经宿留闲客，看云作主人。时清难议隐，位重亦甘贫。岩洞真仙境，应休别卧邻。
偶得湖中趣，都忘陇坻愁。边声风下雁，楚思浪移舟。静极亭连寺，凉多岛近楼。吟游终不厌，还似曲江头。
陇首时无事，湖边日纵吟。游鱼来复去，浴鸟出还沈。蜃气藏孤屿，波光到远林。无人见垂钓，暗起洞庭心。
下马青山下，无言有所思。云藏李白墓，苔暗谢公诗。烈烧飞荒野，栖凫宿广陂。东来与西去，皆是不闲时。
从戎依远地，无日见家山。地近风沙处，城当甸服间。阻河通渭水，曲苑带秦关。待月登楼夜，何人相伴闲。
无媒归别业，所向自乖心。闾里故人少，田园荒草深。浪翻全失岸，竹迸别成林。鸥鸟犹相识，时来听苦吟。
眠云终未遂，策马暂休期。上国劳魂梦，中心甚别离。冰封岩溜断，雪压砌松欹。骨肉嗟名晚，看归却泪垂。
学剑虽无术，吟诗似有魔。已贫甘事晚，临老爱闲多。鸡犬唯随鹿，儿童只衣蓑。时因寻野叟，狂醉复狂歌。
乡国乱离后，交亲半旅游。远闻诚可念，归见岂无愁。败苇迷荒径，寒蓑没坏舟。衡门终不掩，倚杖看波流。
游秦复滞燕，不觉近衰年。旅貌同柴毁，行衣对骨穿。篱寒多啄雀，木落断浮烟。楚夜闻鸣雁，犹疑在塞天。
戴豸却驱鸡，东南上句溪。路过金谷口，帆转石城西。水树连天暗，山禽绕郡啼。江人谙旧化，那复俟招携。
边穷厄未穷，复此逐归鸿。去路多相似，行人半不同。山川藏北狄，草木背东风。虚负男儿志，无因立战功。
坚心持谏诤，自古亦艰难。寄邑虽行化，眠云似去官。河分中野断，岳入半天寒。瀑布冰成日，谁陪吟复看。
南楚西秦远，名迟别岁深。欲归难遂去，闲忆自成吟。雷电闲倾雨，猿猱斗堕林。眠云机尚在，未忍负初心。
吟诗早得名，戴豸又加荣。下国闲归去，他人少此情。云移寒峤出，烧夹夜江明。重引池塘思，还登谢朓城。
独夜长城下，孤吟近北辰。半天初去雁，穷碛远来人。月黯氛埃积，风膻帐幕邻。惟闻防虏寇，不语暗伤神。
受谪因延谏，兹行不出关。直庐辞玉陛，上马向仙山。地古桑麻广，城偏仆御闲。县斋高枕卧，犹梦犯天颜。
西顾伊兰近，方惊滞极边。水随空谷转，山向夕阳偏。碛鸟多依地，胡云不满天。秋风动衰草，只觉犬羊膻。
片席随高鸟，连天积浪间。苇宽云不匝，风广雨无闲。戍影临孤浦，潮痕在半山。东原归未得，荏苒滞江关。
信步上鸟道，不知身忽高。近空无世界，当楚见波涛。顶峭松多瘦，崖悬石尽牢。猕猴呼独散，隔水向人号。
高眠终不起，远趣固难知。琴剑今无主，园林旧许谁。苔封僧坐石，苇涨鹤翘池。后代传青史，方钦道德垂。
诬谮遭遐谪，明君即自知。乡遥辞剑外，身独向天涯。岭堠蛮云积，闽空瘴雨垂。南来终不遂，日探北归期。
赴辟依丞相，超荣事岂同。城池当陇右，山水是关中。日有来巴使，秋高出塞鸿。旬休随大旆，应到九成宫。
江汉久分路，京关重聚吟。更为他夜约，方尽昔年心。月隔明河远，花藏宿鸟深。无眠将及曙，多是说山阴。
疏散过闲人，同人不在秦。近来惊白发，方解惜青春。僻寺居将遍，权门到绝因。行藏如此辈，何以谓谋身。
七百数还穷，城池一旦空。夕阳唯照草，危堞不胜风。岸断河声别，田荒野色同。去来皆过客，何处问遗宫。
时泰亦高眠，人皆谓不然。穷经休望辟，饵朮止期仙。彭蠡波涵月，炉峰雪照天。常闻风雨夜，到晓在渔船。
无才副至公，岂是命难通。分合吟诗老，家宜逐浪空。别心悬阙下，归念极吴东。唯畏重回日，初情恐不同。
独起无人见，长河夜泛时。平芜疑自动，落月似相随。楚外离空早，关西去已迟。渔歌闻不绝，却轸洞庭思。
君初离雁塞，我久滞雕阴。隔闰俱劳梦，通宵各话心。禁风吹漏出，原树映星沉。白昼常多事，无妨到晓吟。
落发在王畿，承恩著紫衣。印心谁受请，讲疏自携归。泛浦龙惊锡，禅云虎绕扉。吴中知久别，庵树想成围。
了了在心中，南宗与北宗。行高无外染，骨瘦是真容。饭野盂埋雪，禅云杖倚松。常修不住性，必拟老何峰。
广漠杳无穷，孤城四面空。马行高碛上，日堕迥沙中。逼晓人移帐，当川树列风。迢迢河外路，知直去崆峒。
独立长堤上，西风满客衣。日临秋草广，山接远天微。岸叶随波尽，沙云与鸟飞。秦人宁有素，去意自知归。
东风万物新，独未到幽人。赋命自多蹇，阳和非不均。五陵三月暮，百越一家贫。早误闲眠处，无愁异此身。
处处无烟火，人家似暂空。晓林花落雨，寒谷鸟啼风。故里芳洲外，残春甸服中。谁知独西去，步步泣途穷。
贫寄帝城居，交朋日自疏。愁迎离碛雁，梦逐出关书。经雨蝉声尽，兼风杵韵馀。谁知江徼塞，所忆在樵渔。
此生居此世，堪笑复堪悲。在处有岐路，何人无别离。长当多难日，愁过少年时。穷达都判了，休闲镊白髭。
所尚雪霜姿，非关落帽期。香飘风外别，影到月中疑。发在林彫后，繁当露冷时。人间稀有此，自古乃无诗。
月月势皆圆，中秋朗最偏。万方期一夕，到晓是经年。影蔽星芒尽，光分物状全。惟应苦吟者，目断向遥天。
高情日日闲，多宴雪楼间。洒槛江干雨，当筵天际山。带帆分浪色，驻乐话朝班。岂料羁浮者，樽前得解颜。
何年斸到城，满国响高名。半寺阴常匝，邻坊景亦清。代多无朽势，风定有馀声。自得天然状，非同涧底生。
江心天半寺，一夕万缘空。地出浮云上，星摇积浪中。滴沤垂阁雨，吹桧送帆风。旦夕闻清磬，唯应是钓翁。
何穴藏贞骨，荒祠见旧颜。精灵应自在，云雨不相关。落石泉多咽，无风树尽闲。唯疑千古后，为瑞向人间。
异境良难测，非仙岂合游。星辰方满岳，风雨忽移舟。喷月泉垂壁，栖松鹤在楼。因知休养处，不必在嵩丘。
为郎不入朝，自是赴嘉招。豸角初离首，金章已在腰。剑横阴绿野，栈响近丹霄。迎驿应相续，悬愁去路遥。
竹槛匝回廊，城中似外方。月云开作片，枝鸟立成行。径接河源润，庭容塔影凉。天台频去说，谁占最高房。
浮阳横巨浸，南巷拥旌旃。别带秦城雨，行闻魏国蝉。碛鸿来每后，朝日见常先。东鄙云霞广，高林间水天。
五月绥州北，途程少郁蒸。马依膻草聚，人抱浊河澄。迹固长城垒，冤深太子陵。往来经此地，悲苦有谁能。
同承太岳胤，俱值太平时。丹陛怀趋计，沧洲负去期。久贫成蹭蹬，多病惜支离。宗分兼交分，吾知汝亦知。
蹑履复支筇，深山草木中。隔溪遥避虎，当坞忽闻钟。落叶多相似，幽禽半不同。群猱呼却散，如此异林翁。
释律周儒礼，严持用戒身。安禅思剡石，留偈别都人。雨合吴江黑，潮移海路新。瓶盂自此去，应不更还秦。
内阁劳雠校，东邦忽纵游。才编精二雅，分合遇诸侯。暗海龟蒙雨，连空赵魏秋。如经麟见处，驻马瞰荒丘。
还乡兼作使，到日倍荣亲。向化虽多国，如公有几人。孤山无返照，积水合苍旻。膝下知难住，金章已系身。
静语与高吟，搜神又爽心。各来依帝里，相对似山阴。漏永星河没，堂寒月彩深。从容不易到，莫惜曙钟侵。
后伏中宵月，高秋满魄齐。轮移仙掌外，影下玉绳西。蝉雀飞多误，星萤出自迷。烦蒸惊顿绝，吟玩畏闻鸡。
海上从戎罢，嵩阳佐县初。故人皆羡去，吾祖旧曾居。地古多生药，溪灵不聚鱼。唯应寻隐者，闲寺讲仙书。
共爱泉源异，频来不觉劳。散光垂草细，繁响出风高。沫滞潭花片，沙遗浴鸟毛。尘间喧与闷，须向此中逃。
千溪与万嶂，缭绕复峥嵘。太守劳车马，何从驻旆旌。椒香近满郭，漆货远通京。唯涤双尘耳，东南听政声。
荒关无守吏，亦耻白衣过。地广人耕绝，天寒雁下多。东西方自感，雨雪更相和。日暮聊摅思，摇鞭一放歌。
阙下分离日，杏园花半开。江边相值夜，榆塞雁初来。坐久河沉斗，吟长月浸杯。鲈鱼非不恋，共有客程催。
旧忆陵阳北，林园近板桥。江晴帆影满，野迥鹤声遥。鸟径通山市，汀扉上海潮。秦城归去梦，夜夜到渔樵。
城非宓贱邑，馆亦号闻琴。乃是前贤意，常留化俗心。代公存绿绮，谁更寄清音。此迹应无改，寥寥毕古今。
无成归未得，不是不谋归。垂老登云路，犹胜守钓矶。大荒身去数，穷海信来稀。孤立皆难进，非关命独违。
诗家依阙下，野景似山中。兰菊俱含露，杉梧为奏风。破门韦曲对，浅岸御沟通。莫叹连年屈，君须遇至公。
昔人怀感处，此地倍魂消。四海经摇落，三吴正寂寥。风移残烧远，帆带夕阳遥。欲继前贤迹，谁能似隐招。
长安去是归，上马肯沾衣。水国车通少，秦人楚荐稀。鸿方离北鄙，叶下已西畿。好整丹霄步，知音在紫微。
万事不关心，终朝但苦吟。久贫惭负债，渐老爱山深。日月销天外，帆樯弃海阴。荣枯应已定，无复系浮沉。
分与仙山背，多年负翠微。无因随鹿去，只是送人归。顶木晴摩日，根岚晓润衣。会于猿鸟外，相对掩高扉。
造化生微物，常能应候鸣。初离何处树，又发去年声。未蜕唯愁动，才飞似解惊。闻来邻海徼，恨起过边城。骚屑随风远，悠扬类雪轻。报秋凉渐至，嘶月思偏清。互默疑相荅，微摇似欲行。繁音人已厌，朽壳蚁犹争。朝士严冠饰，宫嫔逞鬓名。乱依西日噪，多引北归情。筱露凝潜吸，蛛丝忽迸萦。此时吟立者，不觉万愁生。
朝退常归隐，真修大隐情。园林应得趣，岩谷自为名。野步难寻寺，闲吟少在城。树藏幽洞黑，花照远村明。海石分湖路，风泉遰雨声。性高怜散逸，官达厌公卿。架引藤重长，阶延笋迸生。青门无到客，紫阁有来莺。物外身虽隐，区中望本清。终难依此境，坐卧避钧衡。
西去安夷落，乘轺从节行。彤庭传圣旨，异域化戎情。瘴路穷巴徼，蛮川过峤城。地偏风自杂，天漏月稀明。危栈连空动，长江到底清。笑宜防狒狒，言好听猩猩。抚论如敦行，归情自合盟。回期佩印绶，何更见新正。
丹槛拂丹霄，人寰下瞰遥。何年增造化，万古出尘嚣。地势盘三楚，江声换几朝。满栏皆异药，到顶尽飞桥。泽广方云梦，山孤数沃焦。中宵霞始散，经腊木稀凋。铎动天风度，窗明海气消。带鼙分迥堞，当日辨翻潮。鸟去沉葭菼，帆来映泬㵳。浮生自多事，无计免回镳。
昔年开汴水，元应别有由。或兼通楚塞，宁独为扬州。直断平芜色，横分积石流。所思千里便，岂计万方忧。首甚资功济，终难弭宴游。空怀龙舸下，不见锦帆收。浪倒长汀柳，风欹远岸楼。奔逾怀许竭，澄彻泗滨休。路要多行客，鱼稀少钓舟。日开天际晚，雁合碛西秋。一派注沧海，几人生白头。常期身事毕，于此泳东浮。
江南萧洒地，本自与君宜。固节还同我，虚心欲待谁。涧泉傍借响，山木共含滋。粉腻虫难篆，丛疏鸟易窥。尽应逢野渡，中忽见村祠。叶扫秋空静，根横古堑危。影迷寒霭里，声出夜风时。客棹深深过，人家远远移。游边曾结念，到此数题诗。莫恨成龙晚，成龙会有期。
路穷川岛上，果值古仙家。阴洞长鸣磬，石泉寒泛花。莓苔深峭壁，烟霭积层崖。难见囊中术，人间有岁华。
广泽去无边，夜程风信偏。疏星遥抵浪，远烧似迎船。响岳猿相次，翻空雁接连。北归家业就，深处更踰年。
苦心终是否，舍此复无营。已致归成晚，非缘去有程。馆空吟向月，霜曙坐闻更。住久谁相问，驰羸又独行。
分散多如此，人情岂自由。重来看月夕，不似去年秋。息虑虽孤寝，论空未识愁。须同醉乡者，万事付江流。
孤舟方此去，嘉景称于闻。烟尽九峰雪，雨生诸派云。沙寒鸿鹄聚，底极龟鱼分。异日谁为侣，逍遥耕钓群。
巴蜀水南偏，山穷塞垒宽。岁时将近腊，草树未知寒。独狖啼朝雨，群牛向暮滩。更闻蛮俗近，烽火不艰难。
放逐非多罪，江湖偶不回。深居应有谓，济代岂无才。叠巘晴舒障，寒川暗动雷。谁能续高兴，醉死一千杯。
岂易投居止，庐山得此峰。主人曾已许，仙客偶相逢。顾己恩难答，穷经业未慵。还能励僮仆，稍更补杉松。
旧山来复去，不与世人论。得道书留箧，忘机酒满尊。溪轩松偃坐，石室水临门。应有频相访，相看坐到昏。
不易识蓬瀛，凭高望有程。盘根出巨浸，远色到孤城。隐隐排云峻，层层就日明。净收残霭尽，浮动嫩岚轻。纵目徒多暇，驰心累发诚。从容更何往，此路彻三清。
难穷林下趣，坐使致君恩。术业行当代，封章动谏垣。已明邪佞迹，几雪薜萝冤。报主深知此，忧民讵可论。名将山共古，迹与道俱存。为谢重来者，何人更及门。
淼淼三江水，悠悠五岭关。雁飞犹不度，人去若为还。
仙翁上升去，丹井寄晴壑。山色接天台，湖光照寥廓。玉洞绝无人，老桧犹栖鹤。我欲掣青蛇，他时冲碧落。
黟邑桃源小，烟霞百里宽。地多灵草木，人尚古衣冠。市向晡时散，山经夜后寒。吏閒民讼简，秋菊露漙漙。
祇应天上路，不为下方开。道既学不得，仙从何处来。
任官征战后，度日寄闲身。封卷还高客，飞书问野人。废田教种谷，生路遣寻薪。若起柴桑兴，无先漉酒巾。
危行危言者，从天落海涯。如斯为远客，始是好男儿。瘴杂交州雨，犀揩马援碑。不知千万里，谁复识辛毗。
常思峰顶叟，石窟土为床。日日先见日，烟霞多异香。冥心同槁木，扫雪带微阳。终必相寻去，斯人不可忘。
日角浮紫气，凛然尘外清。虽称李太白，知是那星精。御宴千钟饮，蕃书一笔成。宜哉杜工部，不错道骑鲸。
谁氏子丹青，毫端曲有灵。屹如山忽堕，爽似酒初醒。天马难拢勒，仙房久闭扃。若非如此辈，何以傲彤庭。
烟浪瀁秋色，高吟似有邻。一轮湘渚月，万古独醒人。岸湿穿花远，风香祷庙频。祗应谀佞者，到此不伤神。
故园离乱后，十载始逢君。长恨南熏奏，寻常只自闻。荒窗秋见岳，赤地夜生云。莫叹谋身晚，中兴正用文。
机忘室亦空，静与沃洲同。唯有半庭竹，能生竟日风。思山海月上，出定印香终。继后传衣者，还须立雪中。
二公俱作者，其奈亦迂儒。且有诸峰在，何将一第吁。句还如菡萏，谁复赠襜褕。想得重泉下，依前与众殊。
役思曾冲尹，多言阻国亲。桂枝何所直，陋巷不胜贫。马病唯汤雪，门荒劣有人。伊余吟亦苦，为尔一眉嚬。
独住无人处，松龛岳色侵。僧中九十腊，云外一生心。白发垂不剃，青眸笑转深。犹能指孤月，为我暂开襟。
巉岩玉九株，秀湿掩苍梧。祥瑞久不出，羲轩消得无。雨和高瀑浊，烧熁大槠枯。到此思归去，迢迢隔五湖。
昔住匡庐北，无人知姓名。侵云收谷粟，引蚁上柑橙。寒雨雪兼落，枯林虎独行。谁能将白发，共向此中生。
百虑片帆下，风波极目看。吴山兼鸟没，楚色入衣寒。过此愁人处，始知行路难。夕阳沙岛上，回首一长叹。
鸟外更谁亲，诸峰即四邻。白头寒枕石，青衲烂无尘。橡栗堆行径，猿猴绕定身。傥然重结社，愿作扫坛人。
端居碧云暮，好鸟啼红芳。满郭桃李熟，捲帘风雨香。清吟绣段句，默念芙蓉章。未得归山去，频升谢守堂。
暮尘微雨收，蝉急楚乡秋。一片月出海，几家人上楼。砌香残果落，汀草宿烟浮。唯有知音者，相思歌白头。
至理不误物，悠悠自不明。黄金烧欲尽，白发火边生。苦惑神仙䜝，难收日月精。捕风兼系影，信矣不须争。
香沐整山衣，开君一轴诗。吟当秋景苦，味出雪林迟。经济几人到，工夫两鬓知。因嗟和氏泪，不是等闲垂。
冥搜入仙窟，半夜水堂前。吾道祗如此，古人多亦然。萤沈荒坞雾，月苦绿梧蝉。因忆垂纶者，沧浪何处边。
何人图四皓，如语话唠唠。双鬓雪相似，是谁年最高。溪苔连豹褥，仙酒污云袍。想得忘秦日，伊余亦合逃。
寒思白阁层，石屋两三僧。斜雪扫不尽，饥猿唤得应。香然一字火，磬过数潭冰。终必相寻去，孤怀久不胜。
东野子何之，诗人始见诗。清刳霜雪髓，吟动鬼神司。举世言多媚，无人师此师。因知吾道后，冷淡亦如斯。
孤峰含紫烟，师住此安禅。不下便不下，如斯太可怜。坐侵天井黑，吟久海霞蔫。岂觉尘埃里，干戈已十年。
巨浸东隅极，山吞大野平。因知吴相恨，不尽海涛声。黑气腾蛟窟，秋云入战城。游人千万里，过此白髭生。
近抛蓑笠者，急善遇休明。未省亲宗伯，焉能识正声。病容经夏在，岳梦入秋并。无限林中意，今逢许郭倾。
昨别楚江边，逡巡早数年。诗虽清到后，人更瘦于前。岸翠连乔岳，汀沙入坏田。何时重一见，谈笑有茶烟。
昨夜西风起，送君归故乡。积愁穷地角，见日上扶桑。蜃气生初霁，潮痕匝乱荒。从兹头各白，魂梦一相望。
山兄诗癖甚，寒夜更何为。觅句唯顽坐，严霜打不知。石膏黏木屐，崖蜜落冰池。近见禅僧说，生涯胜往时。
十载独扃扉，唯为二雅诗。道孤终不杂，头白更何疑。句冷杉松与，霜严鼓角知。修心对闲镜，明月印秋池。
盛名与高隐，合近谢敷村。弟子已得桂，先生犹灌园。垂纶侵海介，拾句历云根。白日升天路，如君别有门。
一叶一竿竹，眉须雪欲零。陆应无祖业，香必是伊腥。儿亦名鱼鹧，歌称我洞庭。回头深自愧，旧业近沧溟。
卜居邻坞寺，魂梦又相关。鹤本如云白，君初似我闲。月明僧渡水，木落火连山。从此天台约，来兹未得还。
寺倚乌龙腹，窗中见碧棱。空廊人画祖，古殿鹤窥灯。风吼深松雪，炉寒一鼎冰。唯应谢内史，知此道心澄。
常思红石子，独自住山椒。窗外猩猩语，炉中奼奼娇。乳香诸洞滴，地秀众峰朝。曾见奇人说，烟霞恨太遥。
弋者终何慕，高吟坐绿鳌。烧侵姜芋窖，僧与水云袍。竹鞘畬刀缺，松枝猎箭牢。何时一相见，清话擘蟠桃。
七纵七擒处，君行事可攀。亦知磨一剑，不独定诸蛮。树尽低铜柱，潮常沸火山。名须麟阁上，好去及瓜还。
二子无消息，多应各自耕。巴江思杜甫，漳水忆刘桢。白发应全白，生涯作么生。寄书多不达，空念重行行。
鄱阳古岸边，无一树无蝉。路转他山大，砧驱乡思偏。湖平帆尽落，天淡月初圆。何事尧云下，干戈满许田。
别离无古今，柳色向人深。万里长江水，平生不印心。远书容北雁，赠别谢南金。愧勉青云志，余怀非陆沈。
囊空心亦空，城郭去腾腾。眼作么是眼，僧谁识此僧。歇隈红树久，笑看白云崩。已有天台约，深秋必共登。
出处惭林薮，才微幸一阳。不缘怀片善，岂得近馨香。节亦因人净，声从掷地彰。但令筋力在，永愿报时昌。
浅薄虽顽朴，其如近笔端。低心蒙润久，入匣更身安。应念研磨苦，无为瓦砾看。傥然仁不弃，还可比琅玕。
良匠曾陶莹，多居笔砚中。一从亲几案，常恐近儿童。卓立澄心久，提携注意通。不应嫌器小，还有济人功。
莫讶书绅苦，功成在一毫。自从蒙管录，便觉用心劳。手点时难弃，身闲架亦高。何妨成五色，永愿助风骚。
棋信无声乐，偏宜境寂寥。著高图暗合，势王气弥骄。人事掀天尽，光阴动地销。因知韦氏论，不独为吴朝。
皓彩中宵合，开门失所踪。何年今夜意，共子在孤峰。气射灯花落，光侵壁罅浓。唯君心似我，吟到五更钟。
苦节兼青目，公卿话有馀。唯传黄叶喻，还似白泉居。猿拨孤云破，钟撞众木疏。社坛踪迹在，重结复何如。
常忆清泠子，深云种早禾。万缘虽不涉，一句子如何。踪迹诸峰匝，衣裳老虱多。江头无事也，终必到烟萝。
行行芳草歇，潭岛叶纷纷。山色路无尽，砧声客强闻。残阳曜极野，黑水浸空坟。那得无乡思，前程入楚云。
松声高似瀑，药熟色如花。谁道全无病，时犹不在家。山童舂菽粉，园叟送银瓜。谁访孙弘阁，谈玄到日斜。
气与非常合，常人争得知。直须穷到底，始是出家儿。阁雀衔红粟，邻僧背古碑。祗应王与谢，时有沃州期。
一诏群公起，移山四海闻。因知丈夫事，须佐圣明君。白酒全倾瓮，蒲轮半载云。从兹居谏署，笔砚几人焚。
失意穷边去，孤城值晚春。黑山霞不赤，白日鬼随人。角咽胡风紧，沙昏碛月新。明时至公在，回首莫因循。
锦绣谷中人，相思入梦频。寄言无别事，琢句似终身。书卷须求旨，须根易得银。斯言如不惑，千里亦相亲。
一事不经营，孤峰长老情。惟餐橡子饼，爱说道君兄。池藕香狸掘，山神白日行。又闻行脚也，何处化群生。
松桂枝不动，阳乌飞半天。稻麻须结实，沙石欲生烟。毒气仍干扇，高枝不立蝉。旧山多积雪，归去是何年。
寂寥堆积者，自为是高僧。客远何人识，吟多冷病增。松烟青透壁，雪气细吹灯。犹赖师于我，依依非面朋。
常忆能吟一，房连古帝墟。无端多忤物，唯我独知渠。病愈囊空后，神清木落初。祗因烽火起，书札自兹疏。
清风江上月，霜洒月中砧。得句先呈佛，无人知此心。寂寥从鬼出，苍翠到门深。惟有双峰寺，时时独去寻。
寒食将吾族，相随过石溪。冢花沾酒落，林鸟学人啼。白水穿芜疾，新霞出雾低。不堪回首望，家在赤松西。
道高留不住，道去更何云。举世皆趋世，如君始爱君。径侵银地滑，瀑到石城闻。它日如相忆，金桃一为分。
花落谷莺啼，精灵安在哉。青山不可问，永日独裴回。冢穴应藏虎，荒碑祗见苔。伊余亦惆怅，昨日郢城回。
春色满三湘，送师还故乡。穿霞逢黑鴥，乞食得红姜。大化宗门辟，孤禅海树凉。傥为新句偈，寄我亦何妨。
东西南北路，相遇共兴哀。世浊无知己，子从何处来？菊衰芳草在，程远宿烟开。傥遇中兴主，还应不用媒。
山翠碧嵯峨，攀牵去者多。浅深俱得地，好恶未知他。有草皆为户，无人不荷戈。相逢空怅望，更有好时么。
苍黄缘鸟道，峰胁见楼台。柽桂香皆滴，烟霞湿不开。僧高眉半白，山老石多摧。莫问尘中事，如今正可哀。
律中麟角者，高淡出尘埃。芳草不曾触，几生如此来。壑风吹磬断，杉露滴花开。如结林中社，伊余亦愿陪。
跣足拄巴藤，潺湲渡几曾。尽权无著印，不是登闲僧。熊耳应初到，牛头始去登。画来偏觉好，将寄柳吴兴。
光异磨砻出，轮非雕斲成。今宵刚道别，举世勿人争。征妇砧添怨，诗人哭到明。惟宜华顶叟，笙磬有馀声。
颜冉德无邻，分忧浙水滨。爱山成大癖，求瘼似诸身。视事奸回尽，登楼海岳春。野人如有幸，应得见陶钧。
诸葛子作者，诗曾我细看。出山因觅孟，踏雪去寻韩。谬独哭不错，常流饮实难。知音知便了，归去旧江干。
羸马与羸童，微吟冒北风。店孤僧共歇，日落思无穷。囊草无非刺，魏人那识公。莺花五陵道，去去与谁同。
二子依公子，鸡鸣狗盗徒。青云十上苦，白发一茎无。风涩潮声恶，天寒角韵孤。别离千万里，何以慰荣枯。
从知无远近，木落去闽城。地入无诸俗，冠峨甲乙精。山多高兴乱，江直好风生。俭府清无事，唯应荐祢衡。
身闲心亦然，如此已多年。语淡不著物，茶香别有泉。古衣和藓衲，新偈几人传。时说秋归梦，孤峰在海边。
萧索漳江北，何人慰寂寥。北风人独立，南国信空遥。烧坞新云白，渔家众木凋。所思不可见，行雁在青霄。
如愚复爱诗，木落即眠迟。思苦香消尽，更深笔尚随。饥童舂赤黍，繁露洒乌椑。看却龙钟也，归山是底时。
木落雨翛翛，桐江古岸头。拟归仙掌去，刚被谢公留。猛烧侵茶坞，残霞照角楼。坐来还有意，流水面前流。
香刹通真观，楼台倚郡城。阴森古树气，粗淡老僧情。壁画连山润，仙钟扣月清。何须结西社，大道本无生。
静室焚檀印，深炉烧铁瓶。茶和阿魏煖，火种柏根馨。数只飞来鹤，成堆读了经。何妨似支遁，骑马入青冥。
不问赓桑子，唯师妙吉祥。等闲眠片石，不觉到斜阳。独自收槠叶，教童探柏瓤。王孙莫指笑，淡泊味还长。
诗琢冰成句，多将大道论。人谁知此意，日日祗关门。乳鼠穿荒壁，溪龟上净盆。因知无事贵，言外更无言。
红黍饭溪苔，清吟茗数杯。祗应唯道在，无意俟时来。树叠藏仙洞，山蒸足爆雷。从他嫌复笑，门更不曾开。
堑鸟毛衣别，频来似爱吟。萧条秋病后，斑驳绿苔深。珠翠笼金像，风泉洒玉琴。孰知吾所适，终不是心心。
芙蓉峰里居，关闭复何如。白玃兼花鹿，多年不见渠。红泉香滴沥，丹桂冷扶疏。唯有西溪叟，时时到弊庐。
忆在山中日，为僧鬓欲衰。一灯常到晓，十载不离师。水汲冰溪滑，钟撞雪阁危。从来多自省，不学拟何为。
囊非扑满器，门更绝人过。土井连冈冷，风帘迸叶多。村童顽似铁，山菜硬如莎。唯有前山色，窗中无奈何。
山风与霜气，浩浩满松枝。永日烧杉子，无人共此时。为文攀讽谏，得道在毫釐。唯有桐江守，常怜志不卑。
竺卿何处去，触目尽凄凉。不见中秋月，空馀一炷香。残花飘暮雨，枯叶盖啼螀。谁礼新坟塔，萧条渭水傍。
国宝还亡一，时多李德林。故人卿相泣，承制渥恩深。旧稿谁收得，空堂影似吟。裴回不能去，寒日下西岑。
阘茸复埃尘，难亲复易亲。皆疑有仙术，问著却愁人。祗是耽浮蚁，曾云见泣麟。相逢先合手，浑似有前因。
藏经看几遍，眉有数条霜。万境心都泯，深冬日亦长。窗虚花木气，衲挂水云乡。时说秋归梦，峰头雪满床。
折桂文如锦，分忧力若春。位高空倚命，诗妙古无人。有感禾争熟，无私吏尽贫。野人如有幸，应得见陶钧。
乱后知深隐，庵应近石楼。异香因雪歇，仙果落池浮。诗老全抛格，心空未到头。还应嫌笑我，世路独悠悠。
境清僧格冷，新斩古林开。旧隐还如此，令人来又来。岚飞黏似雾，茶好碧于苔。但使心清净，从渠岁月催。
心苦酬心了，东归谢所知。可邻重试者，如折两三枝。雨毒逢花少，山多爱马迟。此行三可羡，正值倒戈时。
金脉火初微，开门竹杖随。此身全是病，今日更嗔谁。落叶峥嵘处，诸峰爽拔时。唯思棠树下，高论入圆伊。
貌古眉如雪，看经二十霜。寻常对诗客，祗劝疗心疮。炭火邕湖滢，山晴紫竹凉。怡然无一事，流水自汤汤。
待价欲要君，山前独灌园。虽然不识面，要且已消魂。鹿睡红霞影，泉淋白石门。伊余心更苦，何日共深论。
师院清无敌，师心智不知。腊高清眼细，闲甚白云卑。煮茗然枫蘖，泥墙札祖碑。爱师终不及，谩住许多时。
云顶聊一望，山灵草木奇。黔南在何处，堪笑复堪悲。菊歇香未歇，露繁蝉不饥。明朝又西去，锦水与峨眉。
不见高人久，空令鄙吝多。遥思青嶂下，无那白云何。子爱寒山子，歌惟乐道歌。会应陪太守，一日到烟萝。
余亦如君也，诗魔不敢魔。一餐兼午睡，万事不如他。雨阵冲溪月，蛛丝罥砌莎。近知山果熟，还拟寄来么。
流浪兵荒苦，相思岁月阑。理惟通至道，人或谓无端。烧猛湖烟赤，窗空雪月寒。知音不可见，始为一吟看。
积翠迸一瀑，红霞碧雾开。方寻此境去，莫问几时回。荡桨入檐石，思诗闻早雷。唯师心似我，欲近不然灰。
不名兼不利，相遇海西濆。白字未干发，清时错爱云。头巾多酒气，竹杖有苔文。久积希颜意，林中又送君。
小一头应白，孤高住歙城。不知安乐否，何以近无生。烧逼鸿行侧，风乾雪朕清。途中逢此信，珍重未精诚。
荒乱抛深隐，飘零远寓居。片云无定所，得力是逢渠。瀑灂群公社，江崩古帝墟。终期再相见，招手复何如。
花堑接沧洲，阴云闲楚丘。雨声虽到夜，吟味不如秋。古屋藏花鸽，荒园聚乱流。无机心便是，何用话归休。
湘水万馀里，师游芳草生。登山乞食后，无伴入云行。宿雨和花落，春牛拥雾耕。不知今夜月，何处听猿声。
静坐黔城北，离仁半岁彊。雾中红黍熟，烧后白云香。多病如何好，无心去始长。寂寥还得句，溪上寄三张。
单于烽火动，都护去天涯。别赐黄金甲，亲临白玉墀。塞垣须静谧，师旅审安危。定远条支宠，如今胜古时。
方见将军贵，分明对冕旒。圣恩如远被，狂虏不难收。臣节唯期死，功勋敢望侯。终辞脩里第，从此出皇州。
百万精兵动，参差便渡辽。如何好白日，亦照此天骄。远树深疑贼，惊蓬迥似雕。凯歌何日唱，碛路共天遥。
下营依遁甲，分帅把河隍。地使人心恶，风吹旗燄荒。搜山得探卒，放火猎黄羊。唯有南飞雁，声声断客肠。
归去是何年，山连逻逤川。苍黄曾战地，空阔养雕天。旗插蒸沙堡，枪担卓槊泉。萧条寒日落，号令彻穷边。
虏寇日相持，如龙马不肥。突围金甲破，趁贼铁枪飞。汉月堂堂上，胡云惨惨微。黄河冰已合，犹未送征衣。
南北惟堪恨，东西实可嗟。常飞侵夏雪，何处有人家？风刮阴山薄，河推大岸斜。祗应寒夜梦，时见故园花。
不是将军勇，胡兵岂易当。雨曾淋火阵，箭又中金疮。铁岭全无土，豺群亦有狼。因思无战日，天子是陶唐。
榆叶飘萧尽，关防烽寨重。寒来知马疾，战后觉人凶。烧逐飞蓬死，沙生毒雾浓。谁能奏明主，功业已堪封。
万战千征地，苍茫古塞门。阴兵为客祟，恶酒发刀痕。风落昆崙石，河崩苜蓿根。将军更移帐，日日近西蕃。
幽并儿百万，百战未曾输。蕃界已深入，将军仍远图。月明风拔帐，碛暗鬼骑狐。但有东归日，甘从筋力枯。
中军杀白马，白日祭苍苍。号变旗幡乱，鼙乾草木黄。朔云含冻雨，枯骨放妖光。故国今何处，参差近鬼方。
白雁兼羌笛，几年垂泪听。阴风吹杀气，永日在青冥。远戍秋添将，边烽夜杂星。嫖姚头半白，犹自看兵经。
帐幕侵奚界，凭陵未可涯。擒生行别路，寻箭向平沙。赤落蒲桃叶，香微甘草花。不堪登陇望，白日又西斜。
地角天涯外，人号鬼哭边。大河流败卒，寒日下苍烟。杀气诸蕃动，军书一箭传。将军莫惆怅，高处是燕然。
山接胡奴水，河连勃勃城。数州今已伏，此命岂堪轻。碛吼旄头落，风乾刁斗清。因嗟李陵苦，祗得没蕃名。
扫尽狂胡迹，回头望故关。相逢惟死斗，岂易得生还。纵宴参胡乐，收兵过雪山。不封十万户，此事亦应闲。
玉帐将军意，殷勤把酒论。功高宁在我，阵没与招魂。塞色干戈束，军容喜气屯。男儿今始是，譀出玉关门。
回首陇山头，连天草木秋。圣君应入梦，半路遣封侯。水不担阴雪，柴令倒戍楼。归来麟阁上，春色满皇州。
刻羽流商否，霜风动地吹。迩来唯自惜，知合是谁知。堑雪消难尽，邻僧睡太奇。知音不可得，始为一吟之。
心苦味不苦，世衰吾道微。清如吞雪雹，谁把比珠玑。作者相收拾，常人任是非。旧居沧海上，归去即应归。
年年屈复屈，惆怅曲江湄。自古身荣者，多非年少时。空囊投刺远，大雪入关迟。来岁还公道，平人不用疑。
世乱君巡狩，清贤又告亡。星辰皆有角，日月略无光。金柱连天折，瑶阶被贼荒。令人转惆怅，无路问苍苍。
宗社运微衰，山摧甘井枯。不知千载后，更有此人无。政入龚黄甲，诗轻沈宋徒。受恩酬未得，不觉祗长吁。
傥在扶天步，重兴古国风。还如齐晏子，再见狄梁公。棠树梅溪北，佳城舜庙东。谁修循吏传，对此莫悤悤。
藤屦兼闽竹，吟行一水傍。树凉蝉不少，溪断路多荒。烧岳阴风起，田家浊酒香。登高吟更苦，微月出苍茫。
王室今如燬，仍闻丧我师。古容图得否，内院去无疑。岳鬼月中哭，松龛雪次隳。直须文五色，始可立高碑。
邺卫松杉外，芝兰季孟间。尽希重诏出，祗待六龙还。不疾成千古，令焚动四山。感恩终有泪，遥寄水潺潺。
师禀尽名卿，孤峰老称情。若游三点外，争把七贤平。苦雾埋空室，啼猿有咽声。今朝益惆怅，曾沐下床迎。
忆昨送君诗，平人不用疑。吾徒若不得，天道即应私。尘土茫茫晓，麟龙草草骑。相思不可见，又是落花时。
旧识为边帅，师游胜事兼。连天唯白草，野饼有红盐。蕃近风多勃，河浑碛半淹。因知心似月，处处有人瞻。
造化太茫茫，端居紫石房。心遗无句句，顶处有霜霜。白鹿眠枯叶，清泉洒毳囊。寄言疑未决，须道雪溪旁。
相访多冲雨，由来德有邻。卷帘繁暑退，湿树一蝉新。道在谁为主，吾衰自有因。祗应江海上，还作狎鸥人。
白头为远客，常忆白云间。祗觉老转老，不知闲是闲。花含宜细雨，室冷是深山。唯有霜台客，依依是往还。
沃州那不住，一别许多时。几度怀君夜，相逢出梦迟。瓶担千丈瀑，偈是七言诗。若向罗浮去，伊余亦愿随。
仙观在云端，相思星斗寒。常怜呼鹤易，却恨见君难。石罅青蛇湿，风榸白菌乾。终期花月下，坛上听君弹。
离乱生涯尽，依刘是见机。从来吟太苦，不得力还稀。路入闽山熟，江浮瘴雨肥。何须折杨柳，相送已依依。
通宵复连夕，其状祗如倾。却遣思山者，忽然嫌水声。好花飘草尽，古壁欲云生。不奈天难问，迢迢远客情。
焚香祝海灵，开眼梦中行。得达即便是，无生可作轻。流黄山火著，碇石索雷鸣。想到夷王礼，还为上寺迎。
貌古似苍鹤，心清如鼎湖。仍闻得新义，便欲注阴符。点化金常有，闲行影渐无。杳兮中便是，应不食菖蒲。
万事归一衲，曹溪初去寻。从来相狎辈，尽不是知音。乞食林花落，穿云翠巘深。终希重一见，示我祖师心。
太宗罗俊彦，桂玉比光辉。难得终须得，言归始是归。风帆天际吼，金鹗月中飞。五府如交辟，鱼书莫便稀。
文行成身事，从知贵得仁。归来还寂寞，何以慰交亲。芳草色似动，胡桃花又新。昌朝有知己，好作谏垣臣。
苍苍难可问，问荅亦难闻。落叶平津岸，愁人李使君。文章应力竭，茅土始天分。又逐东风去，迢迢隔岭云。
久住荆溪北，禅关挂绿萝。风清闲客去，睡美落花多。万事皆妨道，孤峰谩忆他。新诗旧知己，始为味如何。
闲门微雪下，慵惰计全成。默作便终日，孤峰祗此清。身心闲少梦，杉竹冷多声。唯有西峰叟，相逢眼最明。
举世遭心使，吾师独使心。万缘冥目尽，一句不言深。野火烧禅石，残霞照栗林。秋风溪上路，终愿一相寻。
一别一公后，相思时一吁。眼中疮校未，般若偈持无。卷句冰团大，炉烟枥橛粗。劝君君记取，不用更他图。
白石峰之半，先生好在么。捲帘当大瀑，常恨不如他。杉罅龙涎溢，潭坳石发多。吾皇搜草泽，争奈谢安何。
见说面前峰，寻常醉亦登。雨馀多菌出，烧甚古崖崩。觅句曾冲虎，耕田半为僧。闻名多岁也，常恨不飞腾。
知尔今何处，孤高独不群。论诗唯许我，穷易到无文。贳酒儿穿雪，寻僧月照云。何时再相见，兵寇尚纷纷。
久别无消息，今秋忽得书。诸孤婚嫁苦，求己世情疏。乱甚无乔木，溪多不钓鱼。祗应金岳色，如尔复如余。
楚国茱萸月，吴吟梨栗船。远游无定所，高卧是何年。浪卷纷纷叶，樯冲澹澹烟。去心还自喜，庐岳倚青天。
芦苇深花里，渔歌一曲长。人心虽忆越，帆态似浮湘。石獭衔鱼白，汀茅浸浪黄。等闲千万里，道在亦无妨。
岛上离家化，茅茨竹户开。黄桑双鹊喜，白日有谁来。担浪浇秋芋，缘滩取净苔。回头深自愧，旧业本蒿莱。
匡阜层层翠，修江叠叠波。从来未曾到，此去复如何。水庙寒鸦集，沙村夕照多。谁如垂钓者，孤坐鬓皤皤。
岛香思贾岛，江碧忆清江。囊橐谁相似，馋慵世少双。鼍惊入窟月，烧到系船桩。谩有归乡梦，前头是楚邦。
南北虽无适，东西亦似萍。霞根生石片，象迹坏沙汀。莽莽蒹葭赤，微微蜃蛤腥。因思范蠡辈，未免亦飘零。
晓色千樯去，长江八月时。雨淙山骨出，槔擉岸形卑。野水畬田黑，荒汀独鸟痴。如今是清世，谁道出山迟。
心枯衲亦枯，归岳揭空盂。七贵留不住，孤云出更孤。烧灰犹汤足，雪片似黏须。他日如相觅，还应道到吴。
渚宫遥落日，相送碧江湄。陟也须为相，天乎更赞谁。风高樯力出，霞热鸟行迟。此去多来客，无忘慰所思。
汉文思贾傅，贾傅遂生还。今日又如此，送君非等闲。云寒犹惜雪，烧猛似烹山。应笑无机者，腾腾天地间。
壳壳学得律，还乡见苦情。远思芳草盛，不入楚山行。帆入汀烟健，经吟戍月清。到乡同学辈，应到赣江迎。
主圣臣贤日，求名莫等闲。直须诗似玉，不用力如山。草白兵初息，年丰驾已还。凭将安养意，一说向曾颜。
得桂为边辟，翩翩颇合宜。嫖姚留不住，昼锦已归迟。岛侧花藏虎，湖心浪撼棋。终期华顶下，共礼渌身师。
遐想涪陵岸，山花半已残。人心何以遣，天步正艰难。鸟听黄袍小，城临白帝寒。应知窗下梦，日日到江干。
独住西峰半，寻常欲下难。石多桐屐齾，香甚药花乾。荏苒新莺老，穷通亦自宽。髯参与短簿，始为一吟看。
几载阻兵荒，一名终不忘。还冲猛风雪，如画冷朝阳。句好慵将出，囊空却不忙。明年公道日，去去必穿杨。
新蝉终夜叫，嘒嘒隔溪濆。杜宇仍相杂，故人闻不闻。捲帘花动月，冥目砌生云。终共谢时去，西山鸾鹤群。
吾师师子儿，而复貌瑰奇。何得文明代，不为王者师。铁盂汤雪早，石炭煮茶迟。谩有参寻意，因循到乱时。
跳踯诸峰险，回翔万里空。争将金锁锁，那把玉笼笼。印缺香崩火，窗疏蝎吃风。永怀今已矣，吟坐雪濛濛。
昔事堪惆怅，谈玄爱白牛。千场花下醉，一片梦中游。耕避初平石，烧残沈约楼。无因更重到，且副济川舟。
十万里到此，辛勤讵可论。唯云吾上祖，见买给孤园。一月行沙碛，三更到铁门。白头乡思在，回首一销魂。
雪岭顶危坐，乾坤四顾低。河横于阗北，日落月支西。水石香多白，猿猱老不啼。空馀忍辱草，相对色萋萋。
远礼清凉寺，寻真似善才。身心无所得，日月不将来。白叠还图象，沧溟亦汎杯。唐人亦何幸，处处觉花开。
涂足油应尽，乾陀帔半隳。辟支迦状貌，刹利帝家儿。结印魔应哭，游心圣不知。深嗟头已白，不得远相随。
送迎经几国，多化帝王心。电激青莲目，环垂紫磨金。眉根霜入细，梵夹蠹难侵。必似陀波利，他年不可寻。
大一今何处，登堂似昔时。曾蒙金印印，得异野干儿。影束龙神在，门荒桐竹衰。谁云续僧史，别位著吾师。
为郎须塞诏，当路亦驱驱。贵不因人得，清还似句无。烧烟连野白，山药拶阶枯。想得徵黄诏，如今已在途。
让紫归青壁，高名四海闻。虽然无一事，得不是要君。道祗传伊字，诗多笑碧云。应怜门下客，馀力亦为文。
独住大江滨，不知何代人。药垆生紫气，肌肉似红银。酒酽竹屋烂，符收山鬼仁。何妨将我去，一看武陵春。
去旨趣非常，春风尔莫狂。惟擎一铁钵，旧亦讲金刚。午饭孤烟里，宵禅大石旁。羡师终不及，湘浪渌茫茫。
常忆兰陵子，瑰奇皴渴才。思还如我苦，时不为伊来。岳霞猱掷雪，湖月浪翻杯。未闻沾寸禄，此事亦堪哀。
飞锡下崆㟅，清高世少双。冻天方筛雪，别我去何邦。烧绕赤乌亥，云漫白蚌江。路人争得识，空仰鬓眉庞。
带经锄陇者，何止手胼胝。觅句句句好，惭予筋力衰。云堆临案冷，鹿队过门迟。相忆空回首，江头日暮时。
不食更何忧，自由中自由。身轻嫌衲重，天旱为民愁。应器谁将去，生台蚁不游。会须传此术，相共老山丘。
见说还南去，迢迢有侣无。时危须早转，亲老莫他图。小店蛇羹黑，空山象粪枯。三闾遗庙在，为我一呜呼。
二雅兼二密，愔愔祗自怡。腊高云屐朽，貌古画师疑。堑蚁缘金锡，垆烟惹雪眉。仍闻有新作，祗是寄相思。
梨栗鸟啾啾，高歌若自由。人谁知此意，旧业在湖头。饥鼠掀菱壳，新蝉避栗皱。不知江海上，戈甲几时休。
桑柘参桐竹，阴阴一径苔。更无他事出，祗有衲僧来。堑蚁争生食，窗经卷烧灰。可怜门外路，日日起尘埃。
南北如仙境，东西似画图。园飞青啄木，檐挂白蜘蛛。邻叟教修废，牛童与纳租。寄言来往客，不用问荣枯。
历历数声猿，寥寥渡白烟。应栖多月树，况是下霜天。万里客危坐，千山境悄然。更深仍不住，使我欲移船。
文翁还化蜀，帟幕列鹓鸾。饮水临人易，烧山觅士难。锦机花正合，棕蕈火初乾。知己相思否，如何借羽翰。
仪冠凝寒玉，端居似沃州。学徒梧有凤，律藏目无牛。茗滑香黏齿，钟清雪滴楼。还须结西社，来往悉诸侯。
荒寺古江滨，莓苔地绝尘。长廊飞乱叶，寒雨更无人。栗不和皱落，僧多到骨贫。行行行未得，孤坐更谁亲。
罢郡归侵夏，仍闻灵隐居。僧房谢朓语，寺额葛洪书。月树猕猴睡，山池菡萏疏。吾皇爱清静，莫便结吾庐。
雁雁叶纷纷，行人岂易闻。千山与万水，何处更逢君？貌不长如玉，人生祗似云。倘经三祖寺，一为礼龛坟。
忘身求至教，求得却东归。离岸乘空去，终年无所依。月冲阴火出，帆拶大鹏飞。想得还乡后，多应著紫衣。
草草穿银峡，崎岖路未谙。傍山为店戍，永日绕溪潭。烧地生芚蕨，人家煮伪蚕。翻如归旧隐，步步入烟岚。
见心知命好，一别隔烟波。世乱无全士，君方掇大科。早随銮辂转，莫恋蜀山多。必贡安时策，忠言奈尔何。
永夜殊不寐，怀君正寂寥。疏钟寒遍郭，微雪静鸣条。南省雁孤下，西林鹤屡招。终当谢时去，与子住山椒。
独自住乌龙，应怜是衲僧。句须人未道，君此事偏能。坞湿云埋观，溪寒月照罾。相思不可见，江上立腾腾。
常恨烟波隔，闻名二十年。结为清气引，来到法堂前。薪拾纷纷叶，茶烹滴滴泉。莫嫌来又去，天道本泠然。
清世诗声出，谁人得似君。命通须有日，天未丧斯文。楚木寒连寺，修江碧入云。相思喜相见，庭叶正纷纷。
之子之东洛，囊中有偈新。红尘谁不入，独鹤自难亲。定鼎门连岳，黄河冻过春。凭师将远意，说似社中人。
乱离吾道在，不觉到清时。得句下雪岳，送君登玉墀。冷惊蝉韵断，凉触火云隳。倘遇南来使，无忘问所之。
两河兵火后，西笑见吾曹。海静三山出，天空一鹗高。赁居槐拶屋，行卷雪埋袍。他日如相觅，栽桃近海涛。
拄杖邻僧与，殊常不可名。一条黳玉重，百两紫金轻。有乳盘春力，无心合道情。惟宜高处著，将寄谢宣城。
静蹑红兰径，凭高旷望时。无端求句苦，永日壑风吹。大月生峰角，残霞在树枝。祗应刘越石，清啸正相宜。
才大终难住，东浮景渐暄。知将刖足恨，去击李膺门。宿雾开花坞，春潮入苧村。预思秋荐后，一鹗出乾坤。
庭果色如丹，相思夕照残。云边踏烧去，月下把书看。涧水仙居共，窗风漆树寒。吾君方侧席，未可便怀安。
应行诸岳遍，象屣半无纲。一法寻常说，此机仍未忘。窗闲藤影老，衲厚瀑痕荒。寄语迷津者，来兹问不妨。
满郭春如画，空堂心自澄。禅抛金鼎药，诗和玉壶冰。白雨飘花尽，晴霞向阁凝。寂寥还得句，因寄柳吴兴。
小一何人识，腾腾天地间。寻常如一鹤，亦不爱青山。铁钵年多赤，麻衣带毳斑。祗闻寻五柳，时到月中还。
荒寺雨微微，空堂独掩扉。高吟多忤俗，此貌若为饥。旅梦遭鸿唤，家山被贼围。空馀老莱子，相见独依依。
万叠仙山里，无缘见有缘。红心蕉绕屋，白额虎同禅。古木苔封菌，深崖乳杂泉。终期还此去，世事祗如然。
幽居山不别，落叶与阶平。尽日吟诗坐，无端个病成。径苔因旱赤，池水入冬清。惟有东峰叟，相寻月下行。
万事何须问，良时即此时。高秋半夜雨，落叶满前池。静怕龙神识，贫从草木欺。平生无限事，祗有道人知。
蛮木叶不落，微吟漳水滨。二毛空有雪，万事不如人。堑水平芳草，山花落净巾。天童好真伴，何日更相亲。
黑松林外路，风角远嗈嗈。朔气生荒堡，秋尘满病容。豺掊沙底骨，人上月边烽。休作西行计，西行地渐凶。
六七年不见，相逢鬓已苍。交情终淡薄，诗语更清狂。未得丹霄便，依前四壁荒。但令吾道在，晚达亦何妨。
僻居人不到，吾道本来孤。山色园中有，诗魔象外无。霜禾连岛赤，烟草倚桥枯。何必求深隐，门前似画图。
轧轧复轧轧，更深门未关。心疼无所得，诗债若为还。露洒一鹤睡，钟馀万象闲。惭将此时意，明日寄东山。
我竟胡为者，唠唠但爱吟。身中多病在，湖上住年深。山霤穿苔壁，风钟度雪林。近来心更苦，谁复是知音。
天台四绝寺，归去见师真。莫折枸杞叶，令他十得嗔。天空闻圣磬，瀑细落花巾。必若云中老，他时得有邻。
安南千万里，师去趣何长。鬓有炎州雪，心为异国香。退牙山象恶，过海布帆荒。早作归吴计，无忘父母乡。
远逃为乱处，寺与石城连。木落归山路，人初刈剡田。荒林猴咬栗，战地鬼多年。好去楞伽子，精修莫偶然。
高士高无敌，腾腾话入燕。无人知尔意，向我道非禅。栗径穿蕃冢，狼声隔远烟。槃山多道侣，应未有归年。
羡师游五顶，乞食值年丰。去去谁为侣，栖栖力已充。浊河高岸拆，衰草古城空。必到华严寺，凭师问辨公。
五泄江山寺，禅林境最奇。九年吃菜粥，此事少人知。山响僧担谷，林香豹乳儿。伊余头已白，不去更何之。
轩窗领岚翠，师得世情忘。惟爱谈诸祖，曾经宿大荒。泉声淹卧榻，云片犯炉香。寄语题门者，看经在上方。
淮海兵荒日，分飞直至今。知担诸子出，却入四明深。衣必编仙草，僧应共栗林。秋风溪上路，应得一相寻。
三千功未了，大道本无程。好共禅师好，常将药犬行。石门红藓剥，柘坞白云生。莫认无名是，无名已是名。
偷儿成大寇，处处起烟尘。黄叶满空宅，青山见俗人。妖星芒刺越，鬼哭势连秦。惆怅还惆怅，茫茫江海滨。
满眼尽疮痍，相逢相对悲。乱阶犹未已，一柱若为支。堰茗蒸红枣，看花似好时。不知今日后，吾道竟何之。
银地有馀光，方公道益芳。谁分修藏力，顶有剃头霜。经勘松风燥，檐垂坞茗香。终须结西社，此县似柴桑。
独居三岛上，花竹映柴关。道广群仙惜，名成万事闲。病多唯纵酒，静极不思山。唯有逍遥子，时时自往还。
栖碧思吾友，庭莺百啭时。唯应一处住，方得不相思。云水淹门阃，春雷在树枝。平生无限事，不独白云知。
流阳为役者，相访叶纷纷。有句虽如我，无心未似君。搆林青及竹，茆屋暖于云。何日相将去，千山麋鹿群。
见说山居好，书楼被翠侵。烧熛汀岛境，月色弟兄吟。犬吠黄椑落，牛归红树深。仍闻多白菌，应许一相寻。
可惜复可惜，如今何所之。信来堪大恸，余复用生为。乱世今交斗，玄宫玉柱隳。春风五陵道，回首不胜悲。
无端为五字，字字鬓星星。祗觉人情薄，空馀鹤眼青。砌莎藏坠果，窗雪浸残经。祗有归山计，茫茫何所营。
龙钟多病后，日望遇升平。远念穿嵩雪，前林啭早莺。厨香烹瓠叶，道友扣门声。还似青溪上，微吟踏叶行。
古庙积烟萝，威灵及物多。因知曹孟德，争奈此公何。树古雷痕剥，碑荒篆画讹。今朝冥祷祝，祗望息干戈。
柏梯杉影里，头白药山孙。今古管不得，是非争肯论。虎须悬瀑滴，禅衲带苔痕。常恨龙钟也，无因接话言。
登临聊一望，不觉意恞然。陶侃寒溪寺，如今何处边。汀沙生旱雾，山火照平川。终事东归去，干戈满许田。
学力不相敌，清还彷佛同。高于宝月月，谁得射雕弓。至鉴封姚监，良工遇鲁公。如斯深可慕，千古共清风。
军书日日催，处处起尘埃。黎庶何由泰，銮舆早晚回。夏租方减食，秋日更闻雷。莫道苍苍意，苍苍眼甚开。
经天纬地物，动必计仙才。几处觅不得，有时还自来。真风含素发，秋色入灵台。吟向霜蟾下，终须神鬼哀。
莽莽古江滨，纷纷坠叶频。烟霞谁是主，丘陇自伤神。吞并宁唯汉，凄凉莫问陈。尽随流水去，寂寞野花春。
擎钵貌清羸，天寒出寺迟。朱门当大路，风雪立多时。似月心常净，如麻事不知。行人莫轻诮，古佛尽如斯。
九朵碧芙蕖，王维图未图。层层皆有瀑，一一合吾居。雨歇如争出，霜严不例枯。世犹多事在，为尔久踌躇。
蓟门寒到骨，战碛雁相悲。古屋不胜雪，严风欲断髭。清吟得冷句，远念失佳期。寂莫谁相问，迢迢天一涯。
寻常看不见，花落树多苔。忽向高枝发，又从何处来？风清声更揭，月苦意弥哀。多少求名者，年年被尔催。
见说祝融峰，擎天势似腾。藏千寻瀑布，出十八高僧。古路无人迹，新霞出石棱。终期将尔叟，一一月中登。
盛德方清贵，旋闻逐逝波。令人翻不会，积善合如何。直道登朝晚，分忧及物多。至今新定郡，犹咏裤襦歌。
前榜年年见，高名日日闻。常因不平事，便欲见吾君。兄弟居清岛，园林生白云。相思空怅望，庭叶赤纷纷。
渚宫江上别，倏忽十馀年。举世唯攻说，多君即不然。浦珠为履重，园柳助诗玄。勉力酬知己，昌朝正急贤。
区终不下岛，岛亦不多区。冷格俱无敌，贫根亦似愚。青云终叹命，白阁久围炉。今日成名者，还堪为尔吁。
索索复索索，无凭却有凭。过溪遭恶雨，乞食得乾菱。祗有山相伴，终无事可仍。如逢梅岭旦，向道祗宁馨。
朗吟无一事，孤坐瀔江濆。媚世非吾道，良图有白云。蠹鱼开卷落，啄木隔花闻。唯寄壶中客，金丹许共分。
流浪江湖久，攀缘岁月阑。高名当世重，好句逼人寒。月苦蝉声嗄，钟清柿叶乾。龙钟千万里，拟欲访师难。
苍苍龙阙晚，九陌杂香尘。方外无他事，僧中有近臣。青门玉露滴，紫阁锦霞新。莫话三峰去，浇风正荡淳。
国之东北角，有国每朝天。海力浸不尽，夷风常宛然。山藏罗刹宅，水杂巨鳌涎。好去吴乡子，归来莫隔年。
常见高人说，犹来不偶然。致身同槁木，话道出忘诠。长啸仙钟外，眠楂海月边。倘修阴奼奼，一望寄余焉。
归客指吴国，风帆几日程。新诗陶雪字，玄发有霜茎。微月生沧海，残涛傍石城。从兹江岛意，应续子陵名。
祗衲一个衲，翠微归旧岑。不知何岁月，即得到师心。径绕千峰细，庵开乱木深。倘然云外老，他日亦相寻。
多君坟在此，令我过悲凉。可惜为人好，刚须被数将。白云从冢出，秋草为谁荒。不觉频回首，西风满白杨。
一减三张价，幽居少室前。岂应贫似我，不得信经年。木落多诗藁，山枯见墨烟。何时深夜坐，共话草堂禅。
诗业务经纶，新皆意外新。因知登第榜，不著不平人。句得孤舟月，心飞九陌尘。明年相贺日，应到曲江滨。
山兄心似我，岸谷亦难交。不见还相忆，来唯添寂寥。茶烟黏衲叶，云水透蘅茆。因话流年事，斯须不可抛。
逸格格难及，半先相遇稀。落花方满地，一局到斜晖。褚胤死不死，将军飞已飞。今朝惭一行，无以造玄微。
鸟外何须去，衣如藓亦从。但能无一事，即是住孤峰。雨歇云埋阁，月明霜洒松。师心多似我，所以访师重。
九天宫上圣，降世共昭回。万汇须亭毓，群仙送下来。承乾当否极，庶事尽康哉。祗有羲轩比，其馀不可陪。
武宿与文星，常如掌上擎。孙吴机不动，周邵事多行。旰食炉烟细，宵衣隙月明。还闻夔进曲，吹出泰阶平。
及霤龙鳞动，君臣道义深。万年轩后镜，一片汉高心。北狄皆输款，南夷尽贡琛。从兹千万岁，枝叶玉森森。
俟时兼待价，垂棘出尘埃。仄席三旌切，移山万里来。烟霞衣上落，阊阖雪中开。寿酒今朝进，无非出世才。
天将兴大蜀，有道遂君临。四塞同诸子，三边共一心。阇婆香似雪，回鹘马如林。曾读前皇传，巍巍冠古今。
曈曈悬佛日，天俣动云韶。缝掖诸生集，麟洲羽客朝。非烟生玉砌，御柳吐金条。击壤翁知否，吾皇即帝尧。
声教无为日，山呼万岁声。隆隆如谷响，合合似雷鸣。翠拔为天柱，根盘倚凤城。恭唯千万岁，岁岁致升平。
微凉砧满城，林下石床平。发岂无端白，诗须出世清。邻僧同树影，砌月浸蛩声。独自更深坐，无人知此情。
夜坐还早起，寂寥多病身。神清寻梦在，香极觉花新。树露繁于雨，溪云动似人。又知何处客，轧轧转征轮。
闲步不觉远，萧萧木落初。诗情抛阃阈，江影动襟裾。阁北鸿行出，霞西雨脚疏。金峰秋更好，乞取又何如。
旷望危桥上，微吟落照前。烟霞浓浸海，川岳阔连天。白鸟格不俗，孤云态可怜。终期将尔辈，归去旧江边。
颜冉商参甲，鸾凰密勿才。帘垂仙鸟下，吟次圣人来。宝辇千官捧，宫花九色开。何时重一见，为我话蓬莱。
薝卜气雍雍，门深圣泽重。七丝奔小蟹，五字逼雕龙。药转红金鼎，茶开紫阁封。圭峰争去得，卿相日憧憧。
海上聊一望，舶帆天际飞。狂蛮莫挂甲，圣主正垂衣。风恶巨鱼出，山昏群獠归。无人知此意，吟到月腾辉。
石上桂成丛，师庵在桂中。皆云习凿齿，未可扣真风。雪洗香炉碧，霞藏瀑布红。何时甘露偈，一寄剡山东。
得力未得力，高吟夏又残。二毛非自出，万事到诗难。蝉见木叶落，雷将雨气寒。何妨槌琢后，更献至公看。
泠泠瀑滴清，贯串有规程。将讽观空偈，全胜照乘明。龙神多共惜，金玉比终轻。愿在玄晖手，常资物外情。
去去楞伽子，春深道路长。鸟啼青嶂险，花落紫衣香。此去非馀事，还归内道场。凭师将老倒，一向说荥阳。
久别稀相见，深山道益孤。叶全离大朴，君尚在新吴。钟嗄声飘驿，山顽气喷湖。留诗如和得，一望寄前途。
常忆将吾友，穿云过瀑西。有碑皆读彻，无处不相携。柽桂株株湿，猿猱个个啼。等闲成远别，窗月又如圭。
冥搜忍饥冻，嗟尔不能休。几叹不得力，到头还白头。姓名归紫府，妻子在沧洲。又是蝉声也，如今何处游。
幽居湖北滨，相访值残春。路远诸峰雨，时多擉鳖人。蒸花初酿酒，渔艇劣容身。莫讶频来此，伊余亦隐沦。
见说相思寺，今来似有期。瘴乡终有出，天意固难欺。昼雨先花岛，秋云挂戍旗。故人多在蜀，不去更何之。
峨峨非剑阁，有树不堪攀。佛手遮不得，人心似等闲。周王应未雪，白起作何颜。尽日空弹指，茫茫尘世间。
荒岸烧未死，白云痴不动。极目无人行，浪打取鱼笼。
昨夜楚钟鸣，飞霜下楚城。定知迁客鬓，先向鉴中生。
大是清虚地，高吟到日晡。水声金磬乱，云片玉盘粗。仙有遗踪在，人还得意无。石碑文不值，壁画色多枯。冷立千年鹤，闲烧六一炉。松枝垂似物，山势秀难图。紫府程非远，清溪径不迂。馨香柏上露，皎洁水中珠。贤圣无他术，圆融只在吾。寄言桐柏子，珍重保之乎。
宋璟姚崇死，中庸遂变移。如何游万里，祗为一胡儿。泣溻乾坤色，飘零日月旗。火从龙阙起，泪向马嵬垂。始忆张丞相，全师郭子仪。百官皆剽劫，九庙尽崩隳。尘扑银轮暗，雷奔栈阁危。倖臣方赐死，野老不胜悲。及霤飘沦日，行宫寂寞时。人心虽未厌，天意亦难知。圣两归丹禁，承乾动四夷。因知纳谏诤，始是太平基。
杜宇声声急，行行楚水濆。道无裨政化，行处傲孤云。幸到膺门下，频蒙俸粟分。诗虽曾引玉，棋数中埋军。山好还寻去，恩深岂易云。扇风千里泰，车雨九重闻。晴雾和花气，危樯鼓浪文。终期陶铸日，再见信陵君。
回也曾言志，明君则事之。中兴今若此，须去更何疑。志列秋霜好，忠言剧谏奇。陆机游洛日，文举荐衡时。虎迹商山雪，云痕岳庙碑。夫君将潦倒，一说向深知。
水尔何如此，区区矻矻流。墙墙边沥沥，砌砌下啾啾。味不卑于乳，声常占得秋。崩腾成大瀑，落托出深沟。远历神仙窟，高淋竹树头。数家舂碓硙，几处浴猿猴。共月穿峰罅，喧僧睡石楼。派通天宇阔，霤入楚江浮。为润知何极，无边始自由。好归江海里，长负济川舟。
千骑拥朱轮，香尘岂是尘。如何补衮服，来看衲衣人。庄叟因先觉，空王有宿因。对花无俗态，爱竹见天真。欹枕松窗迥，题墙道意新。戒师惭匪什，都讲更胜询。桃熟多红璺，茶香有碧筋。高宗多不寐，终是梦中人。
地变贤人丧，疮痍不可观。一闻消息苦，千种破除难。阴骘那虚掷，深山近始安。玄关评兔角，玉器琢鸡冠。傲野高难狎，融怡美不殚。冀迎新渥泽，遽逐逝波澜。蜕壳埋金隧，飞精驾锦鸾。倾摧千仞壁，枯歇一株兰。仙庙诗虽继，苔墙篆必鞔。烟霞成片黯，松桂著行乾。影拄溪流咽，堂扃隙月寒。寂寥遗药犬，缥缈想琼竿。伊昔相寻远，留连几尽欢。论诗花作席，炙菌叶为盘。彭伉心相似，承祯趣一般。琴弹溪月侧，棋次砌云残。倏忽成千古，飘零见百端。荆囊春浩浩，吴越浪漫漫。已矣红霞子，空留白石坛。无弦亦须绝，回首一长叹。
帝念梓州民，年年战仗频。山川无草木，烽火没烟尘。政乱皆因乱，安人必藉仁。皇天开白日，殷鼎辍诚臣。一日离君侧，千官送渭滨。酒倾红琥珀，马控白骐驎。渥泽番番降，壶浆处处陈。旌幢山色湿，邛僰鸟啼新。帟幕还名俭，良医始姓秦。军雄城似岳，地变物含春。白必侵双鬓，清应诫四邻。吾皇重命相，更合是何人。
刻形求得相，事事未尝眠。霖雨方为雨，非烟岂是烟。童收庭树果，风曳案头笺。仲虺专为诰，何充雅爱禅。静嫌山色远，病是酒杯偏。蜩响初穿壁，兰芽半出砖。堂悬金粟像，门枕御沟泉。旦沐虽频握，融帷孰敢褰。德高群彦表，善植几生前。脩补乌皮几，深藏子敬毡。扶持千载圣，潇洒一声蝉。棋阵连残月，僧交似大颠。常知生似幻，维重直如弦。饼忆莼羹美，茶思岳瀑煎。祗闻温树誉，堪鄙竹林贤。脱颖三千士，馨香四十年。宽平开义路，淡泞润清田。哲后知如子，空王夙有缘。对归香满袖，吟次月当川。休说惭如揵，尧天即梵天。
膻行无为日，垂衣帝道亨。圣真千载圣，明必万年明。重德须朝觐，流年不可轻。洪才传出世，清甲得高名。罕玉藏无映，嵇松画不成。起衔轩后敕，醉别亚夫营。烧阔荆州熟，霞新岘首晴。重重尧雨露，去去汉公卿。白发应从白，清贫但更清。梦缘丹陛险，春傍綵衣生。既握钟繇笔，须调傅说羹。倘因星使出，一望问支铿。
忆山归未得，画出亦堪怜。崩岸全隳路，荒村半有烟。笔句冈势转，墨抢烧痕颠。远浦深通海，孤峰冷倚天。柴棚坐逸士，露茗煮红泉。绣与莲峰竞，威如剑阁牵。石门关麈鹿，气候有神仙。茅屋书窗小，苔阶滴瀑圆。松根击石朽，桂叶蚀霜鲜。画出欺王墨，擎将献惠连。新诗宁妄说，旧隐实如然。愿似窗中列，时闻大雅篇。
捧诏动征轮，分飞楚水滨。由来真庙器，多作伏蒲人。舍鲁知非愿，朝天不话贫。沙头千骑送，岛上一蝉新。莫使身侵贵，无矜贵逼身。玉阶凝正色，兰苑涨芳尘。銮辂方离华，车书渐似秦。流年飘倏忽，书札莫因循。凉雨鸣红叶，非烟闭紫宸。凭将西社意，一说向荀陈。
举世祗堪吁，空知与道俱。论心齐至圣，对镜破凡夫。业王如云合，头低似箭驱。三清徒妄想，千载亦须臾。唯我流阳叟，深云领毳徒。尽骑香白象，皆握月明珠。寂寞排松榻，斓斑半雪须。苔侵长者论，岚蚀祖师图。翠巘金钟晓，香林宝月孤。兟兟齐白趾，赫赫共洪炉。山色锄难尽，松根踏欲无。难评传的的，须到不区区。撩舍新罗瘦，炉烟榾柮粗。烧畬平虎窟，分瀑入香厨。师去情何切，人间事莫拘。穿林宿古冢，踏叶揭空盂。无事终无事，令枯便合枯。他年相觅在，亦不是生苏。
至理至昭昭，心通即不遥。圣威无远近，吾道太孤标。辛苦苏氓俗，端贞荅盛朝。气高吞海岳，贫甚似渔樵。庾亮风流澹，刘宽政事超。清须遭贵遇，隐已被谁招。栗坞修禅寺，仙香寄石桥。风雷巡稼穑，鱼鸟合歌谣。视事私终杀，忧民态亦彫。道高无不及，恩甚固难消。大寇山难隔，孤城数合烧。烽烟终日起，汤沐用心燋。勇义排千阵，诛锄拟一朝。誓盟违日月，旌旆过寒潮。古驿江云入，荒宫海雨飘。仙松添瘦碧，天骥减丰臕。似在陈兼卫，终为宋与姚。已观云似鹿，即报首皆枭。尽愿回清镜，重希在此条。应怜千万户，祷祝向唐尧。
至理契穹旻，方生甫与申。一麾歌政正，三相贺仁人。叵似卢怀慎，全如邵信臣。澄渟消宿蠹，煦爱剧阳春。对客烟花拆，焚香渥泽新。徵黄还有自，挽邓住无因。峡水全输洁，巫娥却讶神。宋均颜未老，刘宠骨应贫。大醉辞王剪，含香望紫宸。三峰初有雪，万里正无尘。伊昔林中社，多招席上珍。终期仙掌下，香火一相亲。
陋巷冬将尽，东风细杂篮。解牵窗梦远，先是涧梅谙。茶癖金铛快，松香玉露含。书斋山帚撅，盘馔药花甘。雅得琴中妙，常挼脸似酣。雪消闻苦蛰，气候似宜蚕。密勿须清甲，朝归绕碧潭。丹心空拱北，新作继周南。竹杖无斑点，纱巾不著簪。大朝名益重，后进力皆覃。至理虽亡一，臣时亦说三。不知门下客，谁上晏婴骖。
旦夕醉吟身，相思又此春。雨中寄书使，窗下断肠人。山捲珠帘看，愁随芳草新。别来清宴上，几度落梁尘。
莺语惊残梦，轻妆改泪容。竹阴初月薄，江静晚烟浓。湿觜衔泥燕，香须采蕊蜂。独怜无限思，吟罢亚枝松。
住处虽同巷，经年不一过。清词劝旧女，香桂折新柯。道性欺冰雪，禅心笑绮罗。迹登霄汉上，无路接烟波。
幽人刱奇境，游客驻行程。粉壁空留字，莲宫未有名。凿池泉自出，开径草重生。百尺金轮阁，当川豁眼明。
嫩菊含新彩，远山闲夕烟。凉风惊绿树，清韵入朱弦。思妇机中锦，征人塞外天。雁飞鱼在水，书信若为传。
雁鱼空有信，鸡黍恨无期。闭户方笼月，褰帘已散丝。近泉鸣砌畔，远浪涨江湄。乡思悲秋客，愁吟五字诗。
何处同仙侣，青衣独在家。暖炉留煮药，邻院为煎茶。画壁灯光暗，幡竿日影斜。殷勤重回首，墙外数枝花。
阶砌乱蛩鸣，庭柯烟露清。月中邻乐响，楼上远山明。珍簟凉风著，瑶琴寄恨生。嵇君懒书札，底物慰秋情。
八座镇雄军，歌谣满路新。汾川三月雨，晋水百花春。囹圄长空锁，干戈久覆尘。儒僧观子夜，羁客醉红茵。笔砚行随手，诗书坐绕身。小材多顾盼，得作食鱼人。
恨寄朱弦上，含情意不任。早知云雨会，未起蕙兰心。灼灼桃兼李，无妨国士寻。苍苍松与桂，仍羡世人钦。月色苔阶净，歌声竹院深。门前红叶地，不埽待知音。
闲散身无事，风光独自游。断云江上月，解缆海中舟。琴弄萧梁寺，诗吟庾亮楼。丛篁堪作伴，片石好为俦。燕雀徒为贵，金银志不求。满杯春酒绿，对月夜窗幽。绕砌澄清沼，抽簪映细流。卧床书册遍，半醉起梳头。
识托浮泡起，生从爱欲来。昔时曾长大，今日复婴孩。星眼随人转，朱唇向乳开。为迷真法性，还却受轮回。
览镜容颜改，登阶气力衰。咄哉今已老，趋拜礼还亏。身似临崖树，心如念水龟。尚犹耽有漏，不肯学无为。
忽染沈痾疾，因成卧病身。妻儿愁不语，朋友厌相亲。楚痛抽千脉，呻吟彻四邻。不知前路险，犹向恣贪嗔。
精魄辞生路，游魂入死关。只闻千万去，不见一人还。宝马空嘶立，庭花永绝攀。早求无上道，应免四方山。
脱中如不如，缚中莫如相。乃会三菩提，如如等无上。
法相并无双，恒乖未曾各。沈浮随不随，摇漾泊无泊。
一自游他国，相逢少故人。纵然为客乐，争似在家贫。畜恨霜侵鬓，搜诗病入神。若非怜片善，谁肯问风尘。
高眠岩野间，至艺敌应难。诗苦无多首，药灵惟一丸。引泉鱼落釜，攀果露沾冠。已得嵇康趣，逢迎事每阑。
飘然无定迹，迥与律乘违。入郭随缘住，思山破夏归。盂擎数家饭，衲乞几人衣。洞了曹溪旨，宁输俗者机。
结束衣囊了，炎州定去游。草堂方惜别，山雨为相留。又得一宵话，免生千里愁。莫辞重卜日，后会必经秋。
羽翼恣抟扶，山河使笔驱。月疏吟夜桂，龙失咏春珠。草细盘金勒，花繁倒玉壶。徒嗟好章句，无力致前途。
敛板贺交亲，称觞讵有巡。年光悲掷旧，景色喜呈新。水柳烟中重，山梅雪后真。不知将白发，何以度青春。
山光与水色，独往此中深。溪沥椒花气，岩盘漆叶阴。潇湘终共去，巫峡羡先寻。几夕江楼月，玄晖伴静吟。
憔悴满衣尘，风光岂属身。卖琴红粟贵，看镜白髭新。栈畔谁高步，巴边自问津。悽然莫滴血，杜宇正哀春。
草木正花时，交亲触雨辞。一官之任远，尽室出城迟。乳滴茅君洞，鸦鸣季子祠。想知佐理暇，日有咏怀诗。
官曹权纪纲，行李半舟航。浦溆潮来广，川源鸟去长。笋成稽岭岸，莲发镜湖香。泽国还之任，鲈鱼浪得尝。
时时赍破囊，访我息闲坊。煮雪问茶味，当风看雁行。心齐山鹿逸，句敌柳花狂。坚苦今如此，前程岂渺茫。
紫阁雪未尽，杏园花亦寒。灞西辞旧友，楚外忆新安。细雨猿啼蘖，微阳鹭起滩。旋应赴秋贡，讵得久承欢。
烟冈影畔寺，游步此时孤。庭静众药在，鹤闲双桧枯。蓝峰露秋院，灞水入春厨。便可栖心迹，如何返旧途。
入户道心生，茶间踏叶行。泻风瓶水涩，承露鹤巢轻。阁北长河气，窗东一桧声。诗言与禅味，语默此皆清。
涧壑吼风雷，香门绝顶开。阁寒僧不下，钟定虎常来。鸟啄林稍果，鼯跳竹里苔。心源无一事，尘界拟休回。
沿溪又涉巅，始喜入前轩。钟度鸟沈壑，殿扃云湿幡。凉泉堕众石，古木彻疏猿。月上僧阶近，斯游岂易言。
杨公休簿领，二木日坚牢。直甚彰吾节，清终庇尔曹。幽阴月里细，冷树雪中高。谁见干霄后，枝飘白鹤毛。
解控复收鞭，长津动细涟。空蹄沈绿玉，阔臆没连钱。沫漩桥声下，嘶盘柳影边。常闻畯龙性，固与白波便。
晨飞晚未休，兰阁客吟愁。萧飒柳边挂，萦纡花底流。声繁乍离籁，洒急不成沤。经夕江湖思，烟波一钓舟。
秖是守琴书，僧中独寓居。心唯务鹤静，分合与名疏。暮雨啼螀次，凉风落木初。家山太湖渌，归去复何如。
幽深谁掩关，清净自多闲。一雨收众木，孤云生远山。花萎绿苔上，鸽乳翠楼间。岚霭燃香夕，容听半偈还。
路入犬羊群，城寒雉堞曛。居人秖尚武，过客谩投文。马怯奔浑水，雕沈莽苍云。沙田积蒿艾，竟夕见烧焚。
云霞千古事，桃李旧花颜。芳信沈青鸟，空祠掩暮山。香传一座暗，柳匝万家闲。那复伤神所，河昏落日间。
坞木殿前空，山河泽国同。鸟闲沙影上，泉落树阴中。缆舸蒲花水，萦幡柳絮风。翛然方寸地，何事更悲蓬。
锡影配瓶光，孤溪照草堂。水悬青石磴，钟动白云床。树色含残雨，河流带夕阳。唯应无月夜，瞑目见他方。
钟声南北寺，不道往来遥。人事因循过，时光荏苒销。悬灯洒砌雨，上阁绕云雕。即是洲中柳，嘶蝉急暮条。
戍路少人踪，边烟澹复浓。诗宁写别恨，酒不上离容。燕拂沙河柳，鸦高石窟钟。悠然一暌阻，山叠虏云重。
朝朝声磬罢，童子扫藤阴。花过少游客，日长无事心。回山闭院直，落水下桥深。安得开方便，容身老此林。
落日太湖西，波涵万象低。藕花熏浦溆，菱蔓匿凫鹥。树及长桥尽，滩回七里迷。还应坐筹暇，时一梦荆溪。
辛勤长在学，一室少曾开。时忆暮山寺，独登衰草台。名期五字立，迹愧九年来。此意今聊写，还希君子哀。
抱杖立溪口，迎秋看塞门。连山互苍翠，二水各清浑。笛发孤烟戍，鸦归夕照村。萋萋芳草色，终是忆王孙。
春城带病别，秋塞见除书。况是神仙吏，仍非尘土居。河风吹鸟迥，岳雨滴桐疏。坐阁驰思夕，沙东凉月虚。
古刹一幡斜，吹门水过沙。数声钟里饭，双影树间茶。落日穷荒雨，微风古堑花。何当戴豸客，复此问生涯。
林栖无异欢，煮茗就花栏。雀啅北冈晓，僧开西阁寒。冲桥二水急，扣月一钟残。明发还分手，徒悲行路难。
一刹古冈南，孤钟撼夕岚。客闲明月阁，僧闭白云庵。野鹤立枯蘖，天龙吟净潭。因知不生理，合自此中探。
沙西林杪寺，殿倚石棱开。晓月僧汲井，残阳钟殷台。河冲绿野去，鸟背白云来。日夕唯增思，京关未想回。
朔漠正秋霖，西风传夕砧。沧洲未归迹，华发受恩心。露色冈莎冷，蝉声坞木深。清晨鈇钺内，只献白云吟。
眠云喜道存，读易过朝昏。乔木青连郭，长河白泻门。钟沈残月坞，鸟去夕阳村。搜此成闲句，期逢作者论。
那期高旆下，得遇重臣知。泉石容居止，风沙免路岐。河兼落下望，句入大荒思。无复愁烦暑，回山翠阁危。
楚鞋应此世，祇绕砌苔休。色相栽花视，身心坐石修。声寒通节院，城黑见烽楼。欲取闲云并，闲云有去留。
城西青岛寺，累夏漱寒泉。今在提纲所，应难扫石眠。风沙榆塞迥，波浪橘洲偏。重整潇湘棹，心期更几年。
驰心栖杳冥，何物比清泠。夜月照巫峡，秋风吹洞庭。酬难尘鬓皓，坐久壁灯青。竟晚苍山咏，乔枝有鹤听。
相逢仍朔漠，相问即波涛。江思苇花折，笛声关月高。簿书君阅倦，章句我吟劳。竟夕空凭阁，长河漴石壕。
旧隐白云峰，生涯落叶同。关河一栖旅，杨柳十东风。迹处龙钟内，声居汨没中。酬恩若有地，宁止杀微躬。
每来多便宿，不负白云言。古木朔风动，寒城疏雪翻。微灯悬刻漏，旧梦返湘沅。先是琴边起，知为阁务繁。
亦忝受恩身，当殊投刺新。竟蒙分玉石，终不离埃尘。大谷非无暖，幽枝自未春。昏昏过朝夕，应念苦吟人。
露白覆棋宵，林青读易朝。道高天子问，名重四方招。许鹤归华顶，期僧过石桥。虽然在京国，心迹自逍遥。
春尽大方游，思君便白头。地蒸川有毒，天暖树无秋。水急三巴险，猿分五岭愁。为缘知己分，南国必淹留。
藓帻翠髯公，存思古观空。晓坛柽叶露，晴圃柳花风。寿已将椿并，棋难见局终。何当与高鹤，飞去海光中。
鹤下紫阁云，沈沈翠微雨。独坐正无言，孤庄一声杵。
虎见修行久，松知夏腊高。寒堂坐风雨，瞑目尚波涛。
獬豸霜中貌，龙钟病后颜。惨伤此身事，风雪动江山。
无花地亦香，有鹤松多直。向此奚必孤，山僧尽相识。
莺啭才间关，蝉鸣旋萧屑。如何两鬓毛，不作千枝雪。
六十上清冥，晓缄东越藤。山光紫衣陟，寺影白云凝。湿叶起寒鸟，深林惊古僧。微风窗静展，细雨阁吟登。清韵岳磬远，佳音湖水澄。却思前所献，何以豸冠称。
盈尺知丰稔，开窗对酒壶。飘当大野匝，洒到急流无。密际西风尽，凝间朔气扶。乾摧鸟栖蘖，冷射夜残垆。赞月澄斜汉，兼沙搅北湖。惭于郢客坐，一此调巴歈。
霎霎复凄凄，飘松又洒槐。气濛蛛网槛，声叠藓花阶。古壁青灯动，深庭湿叶埋。徐垂旧夗瓦，竞历小茅斋。冷与阴虫间，清将玉漏谐。病身唯展转，谁见此时怀。
幂幂敛轻尘，濛濛湿野春。细光添柳重，幽点溅花匀。惨淡游丝景，阴沈落絮辰。回低飞蝶翅，寒滴语禽身。洒岳摧馀雪，吹江叠远蘋。东城与西陌，晴后趣何新。
食尽须分散，将行几愿留。春兼三月闰，人拟半年游。风俗同吴地，山川拥梓州。思君登栈道，猿啸始应愁。
自古东西路，舟车此地分。河声梁苑夜，草色楚田曛。雁已多南去，蝉犹在此闻。圣朝无谏猎，何计谒明君。
为儒早得名，为客不忧程。春尽离丹阙，花繁到锦城。雪消巴水涨，日上剑关明。预想回来树，秋蝉已数声。
相见不相暌，一留日已西。轩凉庭木大，巷僻鸟巢低。背俗修琴谱，思家话药畦。卜邻期太华，同上上方梯。
身向闲中老，生涯本豁然。草堂山水下，渔艇鸟花边。窥井猿兼鹿，啼林鸟杂蝉。何时人事了，依此亦高眠。
行役何时了，年年骨肉分。春风来汉棹，雪路入商云。水险溪难定，林寒鸟异群。相逢聊坐石，啼狖语中闻。
花落杏园枝，驱车问路岐。人情谁可会，身事自堪疑。岳雨狂雷送，溪槎涨水吹。家山如此景，几处不相随。
岛屿遍含烟，烟中济大川。山城犹转漏，沙浦已摇船。海曙霞浮日，江遥水合天。此时空阔思，翻想涉穷边。
广苇夹深流，萧萧到海秋。宿船横月浦，惊鸟绕霜洲。云湿淮南树，笳清泗水楼。徒悬乡国思，羁迹尚东游。
归日值江春，看花过楚津。草晴虫网遍，沙晓浪痕新。莲叶初浮水，鸥雏已狎人。渔心惭未遂，空厌路岐尘。
困马榆关北，那堪落景催。路行沙不绝，风与雪兼来。草得春犹白，鸿侵夏始回。行人莫远入，戍角有馀哀。
误入杏花尘，晴江一看春。菰蒲虽似越，骨肉且非秦。曲岸藏翘鹭，垂杨拂跃鳞。徒怜汀草色，未是醉眠人。
清省宜寒夜，仙才称独吟。钟来宫转漏，月过閤移阴。鹤避灯前尽，芸高幄外深。想知因此兴，暂动忆山心。
泰华当公署，为官兴可知。砚和青霭冻，帘对白云垂。峻掌光浮日，危莲影入池。料于三考内，应惜德音移。
江钟寒夕微，江鸟望巢飞。木落山城出，潮生海棹归。独吟霜岛月，谁寄雪天衣。此别三千里，关西信更稀。
孤拙竟何营，徒希折桂名。始终谁肯荐，得失自难明。贡乏雄文献，归无瘠土耕。沧江长发梦，紫陌久惭行。意纵求知切，才惟惧鉴精。五言非琢玉，十载看迁莺。取进心甘钝，伤嗟骨每惊。尘襟痕积泪，客鬓白新茎。顾盼身堪教，吹嘘羽觉生。依门情转切，荷德力须倾。奖善犹怜贡，垂恩必不轻。从兹便提挈，云路自生荣。
碧落云收尽，天涯雪霁时。草开当井地，树折带巢枝。野渡滋寒麦，高泉涨禁池。遥分丹阙出，回对上林宜。宿片攀檐取，凝花就砌窥。气凌禽翅束，冻入马蹄危。北想连沙漠，南思极海涯。冷光兼素彩，向暮朔风吹。
紫禁肃晴氛，朱楼落晓云。豫游龙驾转，天乐凤箫闻。竹外仙亭出，花间辇路分。微臣一何幸，词赋奉明君。
自昔重为郎，伊人练国章。三旬登建礼，五夜直明光。墨草尚书奏，衣飘侍御香。开轩竹气静，拂簟蕙风凉。晓漏离阊阖，鸣钟出未央。从来宿台上，天子贵文强。
生死久离居，悽凉历旧庐。叹兹三径断，不践十年馀。古木巢禽合，荒庭爱客疏。匣留弹罢剑，床积读残书。玉没终无像，兰言强问虚。平生不得意，泉路复何如。
沙场三万里，猛将五千兵。旌断冰溪戍，笳吹铁关城。阴云暮下雪，寒日昼无晶。直为怀恩苦，谁知边塞情。
巫峡裴回雨，阳台潭荡云。江山空窈窕，朝暮自氛氲。萤色寒秋露，猿啼清夜闻。唯怜梦魂远，肠断思纷纷。
已漏风声罢，绳持也不禁。一从经落后，无复有贞心。
仆本多悲者，年来不悟春。登高一游目，始觉柳条新。杜陵犹识汉，桃源不辨秦。暂若升云雾，还似出嚣尘。赖得烟霞气，淹留攀桂人。
掺袂向江头，朝宗势未休。何人乘桂楫，之子过扬州。飒飒翘沙雁，漂漂逐浪鸥。欲知离别恨，半是泪和流。
陊江三十年，潮打形骸朽。家人都不知，何处奠杯酒。
莫问我姓名，向君言亦空。潮生沙骨冷，魂魄悲秋风。
家有寒山诗，胜汝看经卷。书放屏风上，时时看一遍。
祥辉上干吕，郁郁又纷纷。远示无为化，将明至道君。势凝千里静，色向九霄分。已见从龙意，宁知触石文。状烟殊散漫，捧日更氛氲。自使来宾国，西瞻仰瑞云。
圣布中区化，祥符异域云。含春初应吕，晕碧已成文。东起随风暖，西流共日曛。升时嘉异月，为庆等凝汾。轻与晴烟比，高将晓雾分。飘飘如可致，愿此翊明君。
前庭一叶下，言念忽悲秋。变节金初至，分寒火正流。气含凉夜早，光拂夏云收。助月微明散，沿河丽景浮。礼标时令爽，诗兴国风幽。自此观邦正，深知王业休。
此水连泾水，双珠血满川。青牛将赤虎，还号太平年。
日照西山雪，老僧门始开。冻瓶粘柱础，宿火陷炉灰。童子病归去，鹿麑寒入来。斋钟知渐近，枝鸟下生台。
溪翁居处静，溪鸟入门飞。早起钓鱼去，夜深乘月归。露香菰米熟，烟煖荇丝肥。潇洒尘埃外，扁舟一草衣。
露白草犹青，淮舟倚岸停。风帆几处客，天地两河星。树静禽眠草，沙寒鹿过汀。明朝谁结伴，直去泛沧溟。
自觉开佛堂，慧放五道光。无人不佛佛，不悟意中藏。
须弥本非有，芥子元来空。将空纳非有，何处不相容。
滤水与龛灯，长长护有情。自从青草出，便不下阶行。北阙应无梦，南山旧有名。将何喻浮世，惟指浪沤轻。
桑门寡言晤，策杖事迎逢。以此芳春节，忽值竹林风。求友莺娇树，含香花笑丛。虽喜遨游志，还愧乏雕虫。
桑台烟树中，台榭造云空。眺听逢秋兴，篇辞变国风。坐愁高鸟起，笑指远人同。始愧才情薄，跻攀继韵穷。
危轩重叠开，访古上裴回。有舌嗟秦策，飞梁驾楚材。云霄随凤到，物象为诗来。欲和关山意，巴歌调更哀。
朔音悲嘒管，瑶踏动芳尘。总袖时增怨，听破复含嚬。凝腰倚风软，花题照锦春。朱弦固凄紧，琼树亦迷人。
碧草连金虎，青苔蔽石麟。皓齿芳尘起，纤腰玉树春。倚瑟红铅湿，分香翠黛嚬。谁言奉陵寝，相顾复沾巾。
虫歇纱窗静，鸦散碧梧寒。稍惊朝佩动，犹传清漏残。乱珠凝烛泪，微红上露盘。褰衣复理鬓，馀润拂芝兰。
刺茎澹荡碧，花片参差红。吴歌秋水冷，湘庙夜云空。浓艳香露里，美人青镜中。南楼未归客，一夕练塘东。
白马杂金饰，言从雕辇回。粉香随笑度，鬓态伴愁来。远水斜如剪，青莎绿似裁。所恨章华日，冉冉下层台。
柳岸杏花稀，梅梁乳燕飞。美人鸾镜笑，嘶马雁门归。楚宫云影薄，台城心赏违。从来千里恨，边色满戎衣。
闲庭见早梅，花影为谁栽。碧烟随刃落，蝉鬓觉春来。代郡嘶金勒，梵声悲镜台。玉钗风不定，香步独徘徊。
鸡鸣人草草，香辇出宫花。妓语细腰转，马嘶金面斜。早莺随綵仗，惊雉避凝笳。淅沥湘风外，红轮映曙霞。
毛羽敛愁翠，黛娇攒艳春。恨容偏落泪，低态定思人。枕上梦随月，扇边歌绕尘。玉钩鸾不住，波浅石磷磷。
王俭风华首，萧何社稷臣。丹阳布衣客，莲渚白头人。铭勒燕山暮，碑沈汉水春。从今虚醉饱，无复污车茵。
箭下妖星落，风前杀气回。国香荀令去，楼月庾公来。玉玺终无虑，金縢意不开。空嗟荐贤路，芳草满燕台。
叠鼓辞宫殿，悲笳降杳冥。影离云外日，光灭火前星。邺客瞻秦苑，商公下汉庭。依依陵树色，空绕古原青。
东府虚容卫，西园寄梦思。凤悬吹曲夜，鸡断问安时。尘陌都人恨，霜郊赗马悲。唯馀埋璧地，烟草近丹墀。
梨花雪压枝，莺啭柳如丝。懒逐妆成晓，春融梦觉迟。鬓轻全作影，嚬浅未成眉。莫信张公子，窗间断暗期。
花红兰紫茎，愁草雨新晴。柳占三春色，莺偷百鸟声。日长嫌辇重，风暖觉衣轻。薄暮香尘起，长杨落照明。
浅草乾河阔，丛棘废城高。白马犀匕首，黑裘金佩刀。霜清彻兔目，风急吹雕毛。一经何用厄，日暮涕沾袍。
想君秦塞外，因见楚山青。槲叶晓迷路，枳花春满庭。禄优仍侍膳，官散得专经。子敬怀愚谷，归心在翠屏。
黯黯闭宫殿，霏霏荫薜萝。晓峰眉上色，春水脸前波。古树芳菲尽，扁舟离恨多。一丛斑竹夜，环佩响如何。
松轩尘外客，高枕自萧疏。雨后苔侵井，霜来叶满渠。闲看镜湖画，秋得越僧书。若待前溪月，谁人伴钓鱼。
杨柳萦桥绿，玫瑰拂地红。绣衫金騕袅，花髻玉珑璁。宿雨香潜润，春流水暗通。画楼初梦断，晓日照湘风。
闲梦正悠悠，凉风生竹楼。夜琴知欲雨，晓簟觉新秋。独鸟楚山远，一蝉关树愁。凭将离别恨，江外问同游。
花竹有薄埃，嘉游集上才。白蘋安石渚，红叶子云台。朱户雀罗设，黄门驭骑来。不知淮水浊，丹藕为谁开。
偶到乌衣巷，含情更惘然。西州曲堤柳，东府旧池莲。星坼悲元老，云归送墨仙。谁知济川楫，今作野人船。
楚寺上方宿，满堂皆旧游。月溪逢远客，烟浪有归舟。江馆白蘋夜，水关红叶秋。西风吹暮雨，汀草更堪愁。
送君游楚国，江浦树苍然。沙净有波迹，岸平多草烟。角悲临海郡，月到渡淮船。唯以一杯酒，相思高楚天。
飘然随钓艇，云水是天涯。红叶下荒井，碧梧侵古槎。醉收陶令菊，贫卖邵平瓜。更有相期处，南篱一树花。
水容侵古岸，峰影度青蘋。庙竹唯闻鸟，江帆不见人。雀声花外暝，客思柳边春。别恨转难尽，行行汀草新。
茅堂对薇蕨，炉暧一裘轻。醉后楚山梦，觉来春鸟声。采茶溪树绿，煮药石泉清。不问人间事，忘机过此生。
风华已眇然，独立思江天。凫雁野塘水，牛羊春草烟。秦原晓重叠，灞浪夜潺湲。今日思归客，愁容在镜悬。
宾筵得佳客，侯印有光辉。候骑不传箭，回文空上机。塞城收马去，烽火射雕归。惟有严家濑，回环径草微。
世机消已尽，巾屦亦飘然。一室故山月，满瓶秋涧泉。禅庵过微雪，乡寺隔寒烟。应共白莲客，相期松桂前。
兰亭旧都讲，今日意如何。有树关深院，无尘到浅莎。僧居随处好，人事出门多。不及新春雁，年年镜水波。
万壑动晴景，山禽凌翠微。绣翎翻草去，红觜啄花归。巢暖碧云色，影孤清镜辉。不知春树伴，何处又分飞。
幽人寻药径，来自晓云边。衣湿朮花雨，语成松岭烟。解藤开涧户，踏石过溪泉。林外晨光动，山昏鸟满天。
苍苍松竹晚，一径入荒祠。古树风吹马，虚廊日照旗。烟煤朝奠处，风雨夜归时。寂寞东湖客，空看蒋帝碑。
驱车何日闲，扰扰路岐间。岁暮自多感，客程殊未还。亭皋汝阳道，风雪穆陵关。腊后寒梅发，谁人在故山。
忆昔几游集，今来倍叹伤。百花情易老，一笑事难忘。白社已萧索，青楼空艳阳。不闲云雨梦，犹欲过高唐。
经客有馀音，他年终故林。高楼本危睇，凉月更伤心。此意竟难折，伊人成古今。流尘其可欲，非复懒鸣琴。
昔岁东林下，深公识姓名。尔来辞半偈，空复叹劳生。忧患慕禅味，寂寥遗世情。所归心自得，何事倦尘缨。
微生竟劳止，晤言犹是非。出门还有泪，看竹暂忘机。爽气三秋近，浮生一笑稀。故山松菊在，终欲掩荆扉。
渭川通野戍，有路上桑乾。独鸟青天暮，惊麇赤烧残。高秋辞故国，昨日梦长安。客意自如此，非关行路难。
惟昔有归趣，今兹固愿言。啸歌成往事，风雨坐凉轩。时物信佳节，岁华非故园。固知春草色，何意为王孙。
孔雀眠高阁，樱桃拂短檐。画明金冉冉，筝语玉纤纤。细雨无妨烛，轻寒不隔帘。欲将红锦段，因梦寄江淹。
白首方辞满，荆扉对渚田。雪中无陋巷，醉后似当年。一笈负山药，两瓶携涧泉。夜来风浪起，何处认渔船。
故道木阴浓，荒祠山影东。杉松一庭雨，幡盖满堂风。客奠晓莎湿，马嘶秋庙空。夜深池上歇，龙入古潭中。
苒弱楼前柳，轻空花外窗。蝶高飞有伴，莺早语无双。剪胜裁春字，开屏见晓江。从来共情战，今日欲归降。
从小识宾卿，恩深若弟兄。相逢在何日，此别不胜情。红粉座中客，綵斿江上城。尚平婚嫁累，无路逐双旌。
称觞惭座客，怀刺即门人。素向宁知贵，清淡不厌贫。野梅江上晚，堤柳雨中春。未报淮南诏，何劳问白蘋。
海榴开似火，先解报春风。叶乱裁笺绿，花宜插鬓红。蜡珠攒作蒂，缃綵剪成丛。郑驿多归思，相期一笑同。
栖息消心象，檐楹溢艳阳。帘栊兰露落，邻里柳林凉。高阁过空谷，孤竿隔古冈。潭庐同淡荡，髣髴复芬芳。
敷水小桥东，娟娟照露丛。所嗟非胜地，堪恨是春风。二月艳阳节，一枝惆怅红。定知留不住，吹落路尘中。
隋堤杨柳烟，孤棹正悠然。萧寺通淮戍，芜城枕楚壖。鱼盐桥上市，灯火雨中船。故老青葭岸，先知虙子贤。
禅房无外物，清话此宵同。林彩水烟里，涧声山月中。橡霜诸壑霁，杉火一炉空。拥褐寒更彻，心知觉路通。
维舟息行役，霁景近江村。并起别离恨，似闻歌吹喧。高林月初上，远水雾犹昏。王粲平生感，登临几断魂。
麈尾与筇杖，几年离石坛。梵馀林雪厚，棋罢岳钟残。开卷喜先悟，漱瓶知早寒。衡阳寺前雁，今日到长安。
闭门群动息，积雪透疏林。有客寒方觉，无声晓已深。正繁闻近雁，并落起栖禽。寂寞寒塘路，怜君独阻寻。
清晓盥秋水，高窗留夕阴。初阳到古寺，宿鸟起寒林。香火有良愿，宦名非素心。灵山缘未绝，他日重来寻。
离离麦擢芒，楚客意偏伤。波上旅愁起，天边归路长。孤桡投楚驿，残月在淮樯。外杜三千里，谁人数雁行。
稻香山色叠，平野接荒陂。莲折舟行远，萍多钓下迟。坏堤泉落处，凉簟雨来时。京口兵堪用，何因入梦思。
晴川通野陂，此地昔伤离。一去迹常在，独来心自知。鹭眠茭叶折，鱼静蓼花垂。无限高秋泪，扁舟极路岐。
凭轩望秋雨，凉入暑衣清。极目鸟频没，片时云复轻。沼萍开更敛，山叶动还鸣。楚客秋江上，萧萧故国情。
云满鸟行灭，池凉龙气腥。斜飘看棋簟，疏洒望山亭。细响鸣林叶，圆文破沼萍。秋阴杳无际，平野但冥冥。
羸骖出更慵，林寺已疏钟。踏紧寒声涩，飞交细点重。圃斜人过迹，皆静鸟行踪。寂寞梁鸿病，谁人代夜舂。
背樯灯色暗，宿客梦初成。半夜竹窗雨，满池荷叶声。簟凉秋閤思，木落故山情。明发又愁起，桂花溪水清。
衡巫路不同，结室在东峰。岁晚得支遁，夜寒逢戴颙。龛灯落叶寺，山雪隔林钟。行解无由发，曹溪欲施舂。
松根满苔石，尽日闭禅关。有伴年年月，无家处处山。烟波五湖远，瓶屦一身闲。岳寺蕙兰晚，几时幽鸟还。
山房霜气晴，一宿遂平生。閤上见林影，月中闻涧声。佛灯销永夜，僧磬彻寒更。不学何居士，焚香为宦情。
师归旧山去，此别已悽然。灯影秋江寺，篷声夜雨船。鸥飞吴市外，麟卧晋陵前。若到东林社，谁人更问禅。
鸣泉隔翠微，千里到柴扉。地胜人无欲，林昏虎有威。涧苔侵客屦，山雪入禅衣。桂树芳阴在，还期岁晏归。
移病欲成隐，扁舟归旧居。地深新事少，官散故交疏。道直更无侣，家贫唯有书。东门烟水梦，非独为鲈鱼。
疆理虽重海，车书本一家。盛勋归旧国，佳句在中华。定界分秋涨，开帆到曙霞。九门风月好，回首是天涯。
楚乡千里路，君去及良晨。苇浦迎船火，茶山候吏尘。桑浓蚕卧晚，麦秀雉声春。莫作东篱兴，青云有故人。
一从征战后，故社几人归。薄宦离山久，高谈与世稀。夕阳当板槛，春日入柴扉。莫却严滩意，西溪有钓矶。
青门烟野外，渡浐送行人。鸭卧溪沙暖，鸠鸣社树春。残波青有石，幽草绿无尘。杨柳东风里，相看泪满巾。
秋色满葭菼，离人西复东。几年方暂见，一笑又难同。地势萧陵歇，江声禹庙空。如何暮滩上，千里逐征鸿。
半醉别都门，含悽上古原。晚风杨叶社，寒食杏花村。薄暮牵离绪，伤春忆晤言。年芳本无限，何况有兰孙。
东郊和气新，芳霭远如尘。客舍停疲马，僧墙画故人。沃田桑景晚，平野菜花春。更想严家濑，微风荡白蘋。
夜阑黄叶寺，瓶锡两俱能。松下石桥路，雨中山殿灯。茶炉天姥客，棋席剡溪僧。还笑长门赋，高秋卧茂陵。
虚閤披衣坐，寒阶踏叶行。众星中夜少，圆月上方明。霭尽无林色，喧馀有涧声。祗应愁恨事，还逐晓光生。
胜地当通邑，前山有故居。台高秋尽出，林断野无馀。白露鸣蛩急，晴天度雁疏。由来放怀地，非独在吾庐。
轻阴隔翠帏，宿雨泣晴晖。醉后佳期在，歌馀旧意非。蝶繁经粉住，蜂重抱香归。莫惜薰炉夜，因风到舞衣。
幽态竟谁赏，岁华空与期。岛回香尽处，泉照艳浓时。蜀彩淡摇曳，吴妆低怨思。王孙又谁恨，惆怅下山迟。
院里莺歌歇，墙头蝶舞孤。天香薰羽葆，宫紫晕流苏。晻暧迷青琐，氤氲向画图。只应春惜别，留与博山炉。
神耀破氛昏，新阳入晏温。绪风调玉吹，端日应铜浑。威凤跄瑶簴，升龙护璧门。雨旸春令煦，裘冕晬容尊。
晓觉笼烟重，春深染雪轻。静应留得蝶，繁欲不胜莺。影乱晨飙急，香多夜雨晴。似将千万恨，西北为卿卿。
清娥画扇中，春树郁金红。出犯繁花露，归穿弱柳风。马骄偏避幰，鸡骇乍开笼。柘弹何人发，黄鹂隔故宫。
楚客隐名姓，围棋当薜萝。乱溪藏钓石，一鹤在庭柯。败堰水声急，破窗山色多。南轩新竹径，应许子猷过。
冉冉花明岸，涓涓水绕山。几时抛俗事，来共白云闲。
吴国初成阵，王家欲解围。拂巾双雉叫，飘瓦两鸳飞。
仁祠写露宫，长安佳气浓。烟树含葱茜，金刹映䒠茸。绣户香焚象，珠网玉盘龙。宝题斜翡翠，天井倒芙蓉。幡长回远吹，窗虚含晓风。游骑迷青锁，归鸟思华钟。云栱承跗逦，羽葆背花重。所嗟莲社客，轻荡不相从。
辞荣亦素尚，倦游非夙心。宁复思金籍，独此卧烟林。闲云无定貌，佳树有馀阴。坐久芰荷发，钓阑茭苇深。游鱼自摇漾，浴鸟故浮沈。唯君清露夕，一为洒烦襟。
逸足皆先路，穷郊独向隅。顽童逃广柳，羸马卧平芜。黄卷嗟谁问，朱弦偶自娱。鹿鸣皆缀士，雌伏竟非夫。采地荒遗野，爰田失故都。亡羊犹博簺，牧马倦呼卢。奕世参周禄，承家学鲁儒。功庸留剑舄，铭戒在盘盂。经济怀良画，行藏识远图。未能鸣楚玉，空欲握隋珠。定为鱼缘木，曾因兔守株。五车堆缥帙，三径阖绳枢。适与群英集，将期善价沽。叶龙图夭矫，燕鼠笑胡卢。赋分知前定，寒心畏厚诬。蹑尘追庆忌，操剑学班输。文囿陪多士，神州试大巫。对虽希鼓瑟，名亦滥吹竽。正使猜奔竞，何尝计有无。镏惔虚访觅，王霸竟揶揄。市义虚焚券，关讥谩弃繻。至言今信矣，微尚亦悲夫。白雪调歌响，清风乐舞雩。胁肩难黾勉，搔首易嗟吁。角胜非能者，推贤见射乎。兕觥增恐竦，杯水失锱铢。粉垛收丹采，金髇隐仆姑。垂櫜羞尽爵，扬觯辱弯弧。虎拙休言画，龙希莫学屠。转蓬随款段，耘草辟墁垆。受业乡名郑，藏机谷号愚。质文精等贯，琴筑韵相须。筑室连中野，诛茅接上腴。苇花纶虎落，松瘿斗栾栌。静语莺相对，闲眠鹤浪俱。蕊多劳蝶翅，香酷坠蜂须。芳草迷三岛，澄波似五湖。跃鱼翻藻荇，愁鹭睡葭芦。暝渚藏鸂鶒，幽屏卧鹧鸪。苦辛随蓻殖，甘旨仰樵苏。笑语空怀橘，穷愁亦据梧。尚能甘半菽，非敢薄生刍。钓石封苍藓，芳蹊艳绛跗。树兰畦缭绕，穿竹路萦纡。机杼非桑女，林园异木奴。横竿窥赤鲤，持翳望青鸬。泮水思芹味，琅琊得稻租。杖轻藜拥肿，衣破芰披敷。芳意忧鶗鴂，愁声觉蟪蛄。短檐喧语燕，高木堕饥鼯。事迫离幽墅，贫牵犯畏途。爱憎防杜挚，悲叹似杨朱。旅食常过卫，羁游欲渡泸。塞歌伤督护，边角思单于。堡戍标枪槊，关河锁舳舻。威容尊大树，刑法避秋荼。远目穷千里，归心寄九衢。寝甘诚系滞，浆馈贵睢盱。怀刺名先远，干时道自孤。齿牙频激发，簦笈尚崎岖。莲府侯门贵，霜台帝命俞。骥蹄初蹑景，鹏翅欲抟扶。寓直回骢马，分曹对暝乌。百神歆彷佛，孤竹韵含胡。凤阙分班立，鹓行竦剑趋。触邪承密勿，持法奉吁谟。鸣玉锵登降，衡牙向曳娄。祀亲和氏璧，香近博山炉。瑞景森琼树，轻冰莹玉壶。豸冠簪铁柱，螭首对金铺。内史书千卷，将军画一厨。眼明惊气象，心死伏规模。岂意观文物，何劳琢珷玞。草肥牧騕袅，苔涩淬昆吾。乡思巢枝鸟，年华过隙驹。衔恩空抱影，酬德未捐躯。时辈推良友，家声继令图。致身伤短翮，骧首顾疲驽。班马方齐骛，陈雷亦并驱。昔皆言尔志，今亦畏吾徒。有气干牛斗，无人辩辘轳。客来斟绿蚁，妻试踏青蚨。积毁方销骨，微瑕惧掩瑜。蛇矛犹转战，鱼服自囚拘。欲就欺人事，何能逭鬼诛。是非迷觉梦，行役议秦吴。凛冽风埃惨，萧条草木枯。低徊伤志气，蒙犯变肌肤。旅雁唯闻叫，饥鹰不待呼。梦梭抛促织，心茧学蜘蛛。宁复机难料，庸非信未孚。激扬衔箭虎，疑惧听冰狐。处己将营窟，论心若合符。浪言辉棣萼，何所托葭莩。乔木能求友，危巢莫吓雏。风华飘领袖，诗礼拜衾繻。欹枕情何苦，同舟道岂殊。放怀亲蕙芷，收迹异桑榆。赠远聊攀柳，栽书欲截蒲。瞻风无限泪，回首更踟蹰。
嵇绍垂髫日，山涛筮仕年。琴樽陈席上，纨绮拜床前。邻里才三徙，云霄已九迁。感深情惝恍，言发泪潺湲。忆昔龙图盛，方今鹤羽全。桂枝香可袭，杨叶旧频穿。玉籍标人瑞，金丹化地仙。赋成攒笔写，歌出满城传。既矫排虚翅，将持造物权。万灵思鼓铸，群品待陶甄。视草丝纶出，持纲雨露悬。法行黄道内，居近翠华边。书迹临汤鼎，吟声接舜弦。白麻红烛夜，清漏紫微天。雷电随神笔，鱼龙落彩笺。闲宵陪雍畤，清暑在甘泉。耿介非持禄，优游是养贤。冰清临百粤，风靡化三川。委寄崇推毂，威仪压控弦。梁园提彀骑，淮水换戎旃。照日青油湿，迎风锦帐鲜。黛蛾陈二八，珠履列三千。舞转回红袖，歌愁敛翠钿。满堂开照曜，分座俨婵娟。油额芙蓉帐，香尘玳瑁筵。绣旗随影合，金阵似波旋。缇幕深回互，朱门暗接连。彩虬蟠画戟，花马立金鞭。有客将谁托，无媒窃自怜。抑扬中散曲，漂泊孝廉船。未展干时策，徒抛负郭田。转蓬犹邈尔，怀橘更潸然。投足乖蹊径，冥心向简编。未知鱼跃地，空愧鹿鸣篇。稷下期方至，漳滨病未痊。定非笼外鸟，真是壳中蝉。蕙径邻幽澹，荆扉兴静便。草堂苔点点，蔬囿水溅溅。钓罢溪云重，樵归涧月圆。懒多成宿疢，愁甚似春眠。木直终难怨，膏明只自煎。郑乡空健羡，陈榻未招延。旅食逢春尽，羁游为事牵。宦无毛义檄，婚乏阮脩钱。冉弱营中柳，披敷幕下莲。傥能容委质，非敢望差肩。涩剑犹堪淬，馀朱或可研。从师当鼓箧，穷理久忘筌。折简能荣瘁，遗簪莫弃捐。韶光如见借，寒谷变风烟。
邠土初成邑，虞宾竟让王。乾符初得位，天弩夜收铓。偃息齐三代，优游念四方。万灵扶正寝，千嶂抱重冈。幽石归阶陛，乔柯入栋梁。火云如沃雪，汤殿似含霜。涧籁添仙曲，岩花借御香。野麋陪兽舞，林鸟逐鹓行。镜写三秦色，窗摇八水光。问云徵楚女，疑粉试何郎。兰芷承雕辇，杉萝入画堂。受朝松露晓，颁朔桂烟凉。岚湿金铺外，溪鸣锦幄傍。倚丝忧汉祖，持璧告秦皇。短景催风驭，长星属羽觞。储君犹问竖，元老已登床。鹤盖趋平乐，鸡人下建章。龙髯悲满眼，螭首泪沾裳。叠鼓严灵杖，吹笙送夕阳。断泉辞剑佩，昏日伴旂常。遗庙青莲在，颓垣碧草芳。无因奏韶濩，流涕对幽篁。
抚事如神遇，临风独涕零。墓平春草绿，碑折古苔青。圭玉埋英气，山河孕炳灵。发言惊辨囿，撝翰动文星。蕴策期干世，持权欲反经。激扬思壮志，流落叹颓龄。恶木人皆息，贪泉我独醒。轮辕无匠石，刀几有庖丁。碌碌迷藏器，规规守挈瓶。愤容凌鼎镬，公议动朝廷。故国将辞宠，危邦竟缓刑。钝工磨白璧，凡石砺青萍。揭日昭东夏，抟风滞北溟。后尘遵轨辙，前席咏仪型。木秀当忧悴，弦伤不底宁。矜誇遭斥鴳，光彩困飞萤。白羽留谈柄，清风袭德馨。鸾凰婴雪刃，狼虎犯云屏。兰蕙荒遗址，榛芜蔽旧坰。轘辕近沂水，何事恋明庭。
洞户连珠网，方疏隐碧浔。烛盘烟坠烬，帘压月通阴。粉白仙郎署，霜清玉女砧。醉乡高窈窈，棋阵静愔愔。素手琉璃扇，玄髫玳瑁簪。昔邪看寄迹，栀子咏同心。树列千秋胜，楼悬七夕针。旧词翻白纻，新赋换黄金。唳鹤调蛮鼓，惊蝉应宝琴。舞疑繁易度，歌转断难寻。露委花相妒，风欹柳不禁。桥弯双表迥，池涨一篙深。清跸传恢囿，黄旗幸上林。神鹰参翰苑，天马破蹄涔。武库方题品，文园有好音。朱茎殊菌蠢，丹桂欲萧森。黼帐回瑶席，华灯对锦衾。画图惊走兽，书帖得来禽。河曙秦楼映，山晴魏阙临。绿囊逢赵后，青锁见王沈。任达嫌孤愤，疏慵倦九箴。若为南遁客，犹作卧龙吟。
寒宵何耿耿，良宴有馀姿。宝靺徘徊处，熏炉怅望时。曲琼垂翡翠，斜月到罘罳。委坠金釭烬，阑珊玉局棋。话穷犹注睇，歌罢尚持颐。晻暖遥相属，氛氲积所思。秦蛾卷衣晚，胡雁度云迟。上郡归来梦，那知锦字诗。
柳弱湖堤曲，篱疏水巷深。酒阑初促席，歌罢欲分襟。波月欺华烛，汀云润故琴。镜清花并蒂，床冷簟连心。荷叠平桥暗，萍稀败舫沈。城头五通鼓，窗外万家砧。异县鱼投浪，当年鸟共林。八行香未灭，千里梦难寻。未肯暌良愿，空期嗣好音。他时因咏作，犹得比南金。
问君何所思，迢递艳阳时。门静人归晚，墙高蝶过迟。一双青琐燕，千万绿杨丝。屏上吴山远，楼中朔管悲。宝书无寄处，香毂有来期。草色将林彩，相添入黛眉。
淅沥生丛筱，空濛泫网轩。暝姿看远树，春意入尘根。点细飘风急，声轻入夜繁。雀喧争槿树，人静出蔬园。瓦湿光先起，房深影易昏。不应江上草，相与滞王孙。
砚水池先冻，窗风酒易消。鸦声出山郭，人迹过村桥。稍急方萦转，才深未寂寥。细光穿暗隙，轻白驻寒条。草静封还折，松攲堕复摇。谢庄今病眼，无意坐通宵。
迥野韶光早，晴川柳满堤。拂尘生嫩绿，披雪见柔荑。碧玉牙犹短，黄金缕未齐。腰肢弄寒吹，眉意入春闺。预恐狂夫折，迎牵逸客迷。新莺将出谷，应借一枝栖。
一峰当胜地，万点照严城。势异昆冈发，光疑玄圃生。焚书翻见字，举燧不招兵。况遇新春夜，何劳秉烛行。
九枝应并耀，午夜忽潜然。景集青山外，萤分碧草前。辉华侵月影，历乱写星躔。望极高楼上，摇光满绮筵。
春山收暝色，爝火集馀辉。丽景饶红焰，祥光出翠微。白榆行自比，青桂影相依。唯有偷光客，追游欲忘归。
一树寒林外，何人此地栽。春光先自煖，阳艳暗相催。晓觉霜添白，寒迷月借开。馀香低惹袖，堕蕊逐流杯。零落移新煖，飘飏上故台。雪繁莺不识，风袅蝶空回。羌吹应愁起，征徒异渴来。莫贪题咏兴，商鼎待盐梅。
村前村后树，寓赏有馀情。青麦路初断，紫花田未耕。雉声闻不到，山势望犹横。寂寞春风里，吟酣信马行。
团雪上晴梢，红明映碧寥。店香风起夜，村白雨休朝。静落犹和蒂，繁开正蔽条。澹然闲赏久，无以破妖娆。
村南微雨新，平绿净无尘。散睡桑条暖，闲鸣屋脊春。远闻和晓梦，相应在诸邻。行乐花时节，追飞见亦频。
绿阴寒食晚，犹自满空园。雨歇芳菲白，蜂稀寂寞繁。一枝横野路，数树出江村。怅望频回首，何人共酒尊。
生死谁能免，嗟君最可怜。幼男犹在抱，老母未终年。为复冥徒任，为当命合然。设将泉下事，时向梦中传。
法雨震天雷，祁山一半颓。鳞鳞碧玉色，寂寂现如来。缧髻从烟合，圆光满月开。从兹一顶谒，永劫去尘埃。
隳官长史籍，高步历山椒。丽句传黄绢，香名播宋朝。分能知止足，迹贵出尘嚣。松竹心长固，池台兴自饶。龙宫欣访旧，莺谷忝迁乔。从事叨承乏，铜章愧在腰。
谢客常游处，层峦枕碧溪。经过殊俗境，登陟象云梯。步步劳山屐，行行蹑涧霓。迥临天路广，俯眺夕阳低。赏咏情弥惬，风尘事已暌。前修如可慕，投足固思齐。
忆见萌芽日，还怜合抱时。旧欢如梦想，物态暗还移。素艳今无几，朱颜亦自衰。树将人共老，何暇更悲丝。
托植经多稔，顷筐向盛时。枝条虽已故，情分不曾移。莫向阶前老，还同镜里衰。更应怜堕叶，残吹挂虫丝。
人物同迁谢，重成念旧悲。连华得琼玖，合奏发埙篪。馀蘖虽无取，残芳尚获知。问君何所似，珍重杜秋诗。
月落三株树，日映九重天。良夜欢宴罢，暂别庚申年。
一岁一归宁，凉天数骑行。河来当塞曲，山远与沙平。纵猎旗风卷，听笳帐月生。新鸿引寒色，回日满京城。
出守沧州去，西风送旆旌。路遥经几郡，地尽到孤城。拜庙千山绿，登楼遍海清。何人共东望，日向积涛生。
别业逸高情，暮泉喧客亭。林回天阙近，雨过石门青。野果谁来拾，山禽独卧听。要迎文会友，时复扫柴扃。
朝衣登别席，春色满秦关。芸阁吏谁替，海门身又还。寻僧流水僻，见月远林闲。虽是忘机者，难齐去住间。
遥山寒雨过，正向暮天横。隐隐凌云出，苍苍与水平。何时凝厚地，几处映孤城。归客秋风里，回看伤别情。
垂白方为县，徒知大父雄。山春南去棹，楚夜北飞鸿。叠嶂和云灭，孤城与岭通。谁知持惠化，一境动清风。
海霁晚帆开，应无乡信催。水从荒外积，人指日边回。望国乘风久，浮天绝岛来。傥因华夏使，书札转悠哉。
落絮满衣裳，携琴问酒乡。挂帆南入楚，到县半浮湘。吏散翠禽下，庭闲斑竹长。人安宜远泛，沙上蕙兰香。
邛南方作尉，调补一何卑。发论唯公干，承家乃帝枝。山长风袅栈，江荫石和澌。旧井王孙宅，还寻独有期。
千峰路盘尽，林寺昔何名。步步入山影，房房闻水声。多年人迹断，残照石阴清。自可求居止，安闲过此生。
扫苔迎五马，莳药过申钟。鹤共林僧见，云随野客逢。入楼山隔水，滴旆露垂松。日暮题诗去，空知雅调重。
三峰待秋上，鸟外挂衣巾。犹见无穷景，应非暂往身。水寒仙掌路，山远华阳人。欲问坛边月，寻思阙复新。
夜来思道侣，木叶向人飘。精舍池边古，秋山树下遥。磬寒彻几里，云白已经宵。未得同居止，萧然自寂寥。
门径众峰头，盘岩复转沟。云僧随树老，杏水落江流。峡狖有时到，秦人今日游。谢公多晚眺，此景在南楼。
夜叶动飘飘，寒来话数宵。卷经归鸟外，转雪过山椒。旧长松杉大，难行水石遥。元戎宗内学，应就白云招。
东堂今已负，况此远行难。兼雨风声过，连天草色乾。鸿嘶荒垒闭，兵烧广川寒。若向龙门宿，悬知拭泪看。
残腊雪纷纷，林间起送君。苦吟行迥野，投迹向寒云。绝顶晴多去，幽泉冻不闻。唯应草堂寺，高枕脱人群。
燃灯朝复夕，渐作长年身。紫阁未归日，青门又见春。掩关寒过尽，开定草生新。自有林中趣，谁惊岁去频。
南方山水地，念子为贫游。纵是逢佳景，那能缓旅愁。夕阳行远道，烦暑在孤舟。莫向巴江过，猿啼促泪流。
新命起高眠，江湖空浩然。木衰犹有菊，燕去即无蝉。分察千官内，孤怀远岳边。萧条人外寺，暌阻又经年。
招我郊居宿，开门但苦吟。秋眠山烧尽，暮歇竹园深。寒浦鸿相叫，风窗月欲沈。翻嫌坐禅石，不在此松阴。
从容启华馆，馔玉复烧兰。是岁兹旬尽，良宵几刻残。风回松竹动，人息斗牛寒。此后思良集，须期月再圆。
寒山对水塘，竹叶影侵堂。洗药冰生岸，开门月满床。病多身又老，枕倦夜兼长。来谒吾曹者，呈诗问否臧。
长生推献寿，法坐四朝登。问难无彊敌，声名掩古僧。绝尘苔积地，栖竹鸟惊灯。语默俱忘寐，残窗半月棱。
近腊辞精舍，并州谒尚公。路长山忽尽，塞广雪无穷。讲席开晴垒，禅衣涉远风。闻经诸弟子，应满此门中。
久思今忽来，双屦污青苔。拂雪从山起，过房礼塔回。偈留闲夜作，禅请暂时开。欲作孤云去，赋诗余不才。
从谁得法印，不离上方传。夕磬城霜下，寒房竹月圆。烟残衰木畔，客住积云边。未隐沧洲去，时来于此禅。
绝壑禅床底，泉分落石层。雾交高顶草，云隐下方灯。朝满倾心客，溪连学道僧。半旬持一食，此事有谁能。
柳暗清波涨，冲萍复漱苔。张筵白鸟起，扫岸使君来。洲岛秋应没，荷花晚尽开。高城吹角绝，驺驭尚裴回。
日日西亭上，春留到夏残。言之离别易，勉以道途难。山出一千里，溪行三百滩。松间楼里月，秋入五陵看。
出守汝南城，应多恋阙情。地遥人久望，风起旆初行。楚庙繁蝉断，淮田细雨生。赏心知有处，蒋宅古津平。
东篱摇落后，密艳被寒催。夹雨惊新拆，经霜忽尽开。野香盈客袖，禁蕊泛天杯。不共春兰并，悠扬远蝶来。
枝干怪鳞皴，烟梢出涧新。屈盘高极目，苍翠远惊人。待鹤移阴过，听风落子频。青青寒木外，自与九霄邻。
兰色结春光，氛氲掩众芳。过门阶露叶，寻泽径连香。畹静风吹乱，亭秋雨引长。灵均曾采撷，纫佩挂荷裳。
绕巷夹溪红，萧条逐北风。别林遗宿鸟，浮水载鸣虫。石小埋初尽，枝长落未终。带霜书丽什，闲读白云中。
结构因坟籍，檐前竹未生。涂油窗日早，阅椠幌风轻。息架蛩惊客，垂灯雨过城。已应穷古史，师律孰齐名。
遗迹仍留蔡，幽人出汉朝。门深荒径在，台迥数峰遥。岸石欹相倚，窗松偃未凋。寻思方一去，岂待使君招。
朝赛暮还祈，开唐复历隋。精诚山雨至，岁月庙松衰。窥穴龙潭黑，过门鸟道危。不同巫峡女，来往楚王祠。
惊风山半起，舟子忽停桡。岸荻吹先乱，滩声落更跳。听松今欲暮，过岛或明朝。若尽平生趣，东浮看石桥。
朝元下赤墀，玉节使西夷。关陇风回首，河湟雪洒旗。碛砂行几月，戎帐到何时。应尽平生志，高全大国仪。
暂辞雠校去，未发见新鸿。路入江波上，人归楚邑东。山遥晴出树，野极暮连空。何以念兄弟，应思洁膳同。
春关鸟罢啼，归庆浙烟西。郡守招延重，乡人慕仰齐。橘青逃暑寺，茶长隔湖溪。乘暇知高眺，微应辨会稽。
中司出华省，副相晋阳行。书答偏州启，筹参上将营。踏沙夜马细，吹雨晓笳清。正报胡尘灭，桃花汾水生。
灵州天一涯，幕客似还家。地得江南壤，程分碛里砂。禁盐调上味，麦穗结秋花。前席因筹画，清吟塞日斜。
王事圭峰下，将还禁漏馀。偶欢新岁近，惜别后期疏。雪罢见来吏，川昏聊整车。独吟多暇日，应寄柏台书。
姓字载科名，无过子最荣。宗中初及第，江上觐难兄。月向波涛没，茶连洞壑生。石桥高思在，且为看东坑。
初闻从事日，鄂渚动芳菲。一遂钧衡荐，今为长吏归。人临沅水望，雁映楚山飞。唯有传声政，家风重发挥。
诗古赋纵横，令人畏后生。驾言游禹迹，知己在蒲城。日射云烟散，风吹草木荣。孤吟临寇境，莫问请长缨。
鸣鞭静路尘，籍籍谏垣臣。函疏辞专密，炉香立独亲。箧多临水作，窗宿卧云人。危坐开寒纸，灯前起草频。
不啻回青眼，应疑似碧云。古风真往哲，雅道滥朝闻。活狱威豪右，销时赖典坟。如何经济意，未克致吾君。
名高意本闲，浮俗自难攀。佐蜀连钱出，朝天獬豸还。回翔历清院，弹奏迥离班。休浣通玄旨，留僧昼掩关。
台山朝佛陇，胜地绝埃氛。冷色石桥月，素光华顶云。远泉和雪溜，幽磬带松闻。终断游方念，炉香继此焚。
早晚辞纶綍，观农下杜西。草新池似镜，麦暖土如泥。鹓鹭依川宿，骅骝向野嘶。春来诗更苦，松韵亦含凄。
三峰居接近，数里蹑云行。深去通仙境，思归厌宦名。月从高掌出，泉向乱松鸣。坐石眠霞侣，秋来短褐成。
香花怀道侣，巾舄立双童。解印鸳鸿内，抽毫水石中。履温行烧地，衣赤动霞风。又似朝天去，诸僧不可同。
官辞中秘府，疏放野麋齐。偃仰青霄近，登临白日低。折腰窥乳窦，定足涉冰溪。染翰挥岚翠，僧名几处题。
暂收丹陛迹，独往乱山居。入雪知人远，眠云觉俗虚。足垂岩顶石，缨濯洞中渠。只见僧酬答，新归绝壑书。
爱弟直霜台，家山羡独回。出门时返顾，何日更西来。柳亦临关发，花应到越开。渔舟谁伴上，依旧恣沿洄。
沐浴前朝像，深秋白发师。从来居此寺，未省有东池。幽石丛圭片，孤松动雪枝。顷曾听道话，别起远山思。
卷经归太白，蹑藓别萝龛。若履浮云上，须看积翠南。倚身松入汉，瞑目月离潭。此境堪长往，尘中事可谙。
禅客诗家见，凝寒忽告还。分题回谏笔，留偈在商关。盘径缘高雪，闲房在半山。自知麋鹿性，亦欲离人间。
南行登岭首，与俗洗烦埃。磬罢孤舟发，禅移积瘴开。中餐湘鸟下，朝讲海人来。莫便将经卷，炎方去不回。
柱史静开筵，所思何地偏。故人为县吏，五老远峰前。宾榻寒侵树，公庭夜落泉。会当随假务，一就白云禅。
浮云流水心，只是爱山林。共恨多年别，相逢一夜吟。既能持苦节，勿谓少知音。忆就西池宿，月圆松竹深。
迥疏城阙内，寒泻出云波。岸广山鱼到，汀闲海鹭过。泛沟侵道急，流叶入宫多。移舸浮中沚，清宵彻晓河。
蟾宜天地静，三五对阶蓂。照耀超诸夜，光芒掩众星。影寒池更澈，露冷树销青。枉值中秋半，长乖宿洞庭。
白石上嵌空，寒云西复东。瀑流悬住处，雏鹤失禅中。岳壁松多古，坛基雪不通。未能亲近去，拥褐愧相同。
琉璃师到城，谈性外诸经。下岭雪霜在，近人林木清。苔痕深草履，瀑布滴铜瓶。乐问山中事，宵言彻晓星。
宵清月复圆，共集侍臣筵。独寡区中学，空论树下禅。风多秋晚竹，云尽夜深天。此会东西去，堪愁又隔年。
遥遥行李心，苍野入寒深。吟待黄河雪，眠听绛郡砧。差期逢缺月，访信出空林。何处孤灯下，只闻嘹唳禽。
江盘栈转虚，候吏拜行车。家世维城后，官资宰邑初。市饶黄犊卖，田蹑白云锄。万里千山路，何因欲寄书。
雨后清凉境，因还欲不回。井甘桐有露，竹迸地多苔。幡映宫墙动，香从御苑来。青龙旧经疏，寥落有谁开。
陇城秋月满，太守待停歌。与鹤来松杪，开烟出海波。气笼星欲尽，光满露初多。若遣山僧说，高明不可过。
尽日叹沉沦，孤高碣石人。诗名从盖代，谪宦竟终身。蜀集重编否，巴仪薄葬新。青门临旧卷，欲见永无因。
车马东门别，扬帆过楚津。花繁期到幕，雪在已离秦。吟落江沙月，行飞驿骑尘。猿声孤岛雨，草色五湖春。折苇鸣风岸，遥烟起暮蘋。鄱江连郡府，高兴寄何人。
二陕周分地，恩除左掖臣。门阑开幕重，枪甲下天新。夹道行霜骑，迎风满草人。河流银汉水，城赛铁牛神。意气思高谢，依违许上陈。何妨向红旆，自与白云亲。
分竹雄兼使，南方到海行。临门双旆引，隔岭五州迎。猿鹤同枝宿，兰蕉夹道生。云垂前骑失，山豁去帆轻。雨雾蒸秋岸，浪涛震夜城。政闲开迥阁，欹枕岛风清。
濠梁古县城，结束赴王程。道路携家去，波涛隔月行。车临芳草下，吏踏落花迎。暮郭山遥见，春洲鸟不惊。风烟谯国远，桑柘楚田平。何以书能化，长淮彻海清。
为客应非愿，愁成欲别时。还游蜀国去，不惜杜陵期。剑水啼猿在，关林转栈迟。日光低峡口，雨势出蛾眉。山迥逢残角，云开识远夷。勿令双鬓发，并向锦城衰。
勋高绝少年，分卫玉阶前。雄勇明王重，温恭执友贤。功书唐史满，名到虏庭偏。剑彩浮龙影，衣香袭御烟。搜书秋霁阁，走马夕阳田。急兔投深草，瞋鹰下半天。野人盈邸第，朝客醉盘筵。位在将军列，官随宪府迁。刻心思报国，吁气欲开边。选帅如公议，须知少比肩。
将军直禁闱，绣服耀金羁。羽卫九天静，英豪四塞知。望云回朔雁，隔水射宫麋。旧国无归思，秋堂梦战时。门风荀氏敌，剑艺霍家推。计日旌旄下，萧萧万马随。
帝城皆剧县，令尹美居东。遂拜赵张下，暂离星象中。拥归从北阙，送上动南宫。举起盆中日，驱行草上风。不惊卢犬吠，渐见夏台空。紫禁黄山绕，沧溟素浐通。封疆亲日月，邑里出王公。逐盗千门启，兴祥五稼丰。胥徒迎晓集，赋税共秋终。条教关天道，歌谣入圣聪。土膏寒麦覆，人海昼尘蒙。廨宇松连翠，朝街日散红。文场新桂茂，粉署旧兰崇。留客把盈爵，抽毫咏早鸿。前驺潘岳贵，故里邵平穷。劝隐莲峰久，期耕树谷同。凫飞将去叶，剑气尚埋丰。何必华阴土，方垂拂拭功。
片片互玲珑，飞扬玉漏终。乍微全满地，渐密更无风。集物圆方别，连云远近同。作膏凝瘠土，呈瑞下深宫。气射重衣透，花窥小隙通。飘秦增旧岭，发汉揽长空。迥冒巢松鹤，孤鸣穴岛虫。过三知腊尽，盈尺贺年丰。委积休闻竹，稀疏渐见鸿。盖沙资澶漫，洒海助冲融。草木潜加润，山河更益雄。因知天地力，覆育有全功。
汹涌吹苍雾，朦朣吐玉盘。雨师清滓秽，川后扫波澜。气射繁星灭，光笼八表寒。来驱云涨晚，路上碧霄宽。熠耀游何在，蟾蜍食渐难。棹飞银电碎，林映白虹攒。水魄连空合，霜辉压树乾。夜深高不动，天下仰头看。
先生抱衰疾，不起茂陵间。夕临诸孤少，荒居吊客还。遗文禅东岳，留语葬乡山。多雨铭旌故，残灯素帐闲。乐章谁与集，垄树即堪攀。神理今难问，予将叫帝关。
庐岳东南秀，香花惠远踪。名齐松岭峻，气比沃州浓。积岫连何处，幽崖越几重。双流湓隐隐，九派棹憧憧。山限东西寺，林交旦暮钟。半天倾瀑溜，数郡见炉峰。岩并金绳道，潭分玉像容。江微匡俗路，日杲晋朝松。棕径新苞拆，梅篱故叶壅。岚光生叠砌，霞焰发高墉。窗籁虚闻狖，庭烟黑过龙。定僧仙峤起，逋客虎溪逢。濩落垂杨户，荒凉种杏封。塔留红舍利，池吐白芙蓉。画壁披云见，禅衣对鹤缝。喧经泉滴沥，没履草丰茸。翠窦欹攀乳，苔桥侧杖筇。探奇盈梦想，搜峭涤心胸。冥奥终难尽，登临惜未从。上方薇蕨满，归去养乖慵。
云鹤性孤单，争堪名利关。衔恩虽入国，辞命却归山。
白云升远岫，摇曳入晴空。乘化随舒卷，无心任始终。欲销仍带日，将断更因风。势薄飞难定，天高色易穷。影收元气表，光灭太虚中。傥若从龙去，还施济物功。
散漫天涯色，乘春四望平。不分残照影，何处断鸿声。缭绕先经塞，霏微近过城。因风低未敛，带雨重还轻。干吕知时泰，如膏候岁成。小儒同品物，无以荅皇明。
圣主崇文化，锵锵得盛才。相因归梦立，殿以集贤开。象系微言阐，诗书至道该。尧尊承帝泽，禹膳自天来。礼洽欢逾长，风恬暑更回。国朝将舜颂，同是一康哉。
大朴逐物尽，哀我天地功。争得荣辱心，洒然归西风。
一片昆明石，千秋织女名。见人虚脉脉，临水更盈盈。苔作轻衣色，波为促杼声。岸云连鬓湿，沙月对眉生。有脸莲同笑，无心鸟不惊。还如朝镜里，形影两分明。
投迹清冰上，凝光动早春。兢兢愁陷履，步步怯移身。鸟照微生水，狐听或过人。细迁形外影，轻蹑镜中轮。咫尺忧偏远，危疑惧已频。愿坚容足分，莫使独惊神。
澄心坐清境，虚白生林端。夜静笑声出，月明松影寒。绛霞封药灶，碧窦溅斋坛。海树几回老，先生棋未残。
松老赤松原，松间庙宛然。人皆有兄弟，谁得共神仙。双鹤冲天去，群羊化石眠。至今丹井水，香满北山边。
往岁别京畿，栖山与众违。君心似松柏，雁足寄珠玑。学道情难笃，烧丹力尚微。云中鸡犬在，祇候主人归。
江外力为儒，荣华表里闾。后生多折桂，数世必同居。筑室寒留谷，穿池夏养鱼。买山添胜境，移席讲新书。竹鸟邻僧刹，溪亭入野蔬。姓名喧魏阙，行止到公车。顾我曾游此，多年尚忆诸。未能重得去，寄咏一踌躇。
玳瑁昔称华，玲珑薄绛纱。钩衔门势曲，节乱水纹斜。日弄长飞鸟，风摇不卷花。自当分内外，非是为骄奢。
东南飞鸟处，言是故乡天。江上风花晚，君行定几千。计程频破月，数别屡开年。明岁浔阳水，相思寄采莲。
风流谁代子，虽有旧无双。欢酒言相送，愁弦意不降。落花馥河道，垂杨拂水窗。海潮与春梦，朝夕广陵江。
高高山上山，山中白云閒。瀑布低头看，青天举手扳。石桥横海外，风笛落人间。不见红尘客，时时鹤往还。
暮景斜芳殿，年华丽绮宫。寒辞去冬雪，暖带入春风。阶馥舒梅素，盘花卷烛红。共欢新故岁，迎送一宵中。
岁阴穷暮纪，献节启新芳。冬尽今宵促，年开明日长。冰销出镜水，梅散入风香。对此欢终宴，倾壶待曙光。
新年犹尚小，那堪远聘秦。裾衫沾马汗，眉黛染胡尘。举眼无相识，路逢皆异人。唯有梅将李，犹带故乡春。
琵琶马上弹，行路曲中难。汉月正南远，燕山直北寒。髻鬟风拂乱，眉黛雪沾残。斟酌红颜改，徒劳握镜看。
历历东井舍，昭昭右掖垣。云际龙文出，池中鸟色翻。流辉下月路，坠影入河源。方知颍川集，别有太丘门。
萧萧度阊阖，习习下庭闱。花蝶自飘舞，兰蕙生光辉。相乌正举翼，退鹢已惊飞。方从列子御，更逐浮云归。
帝乡白云起，飞盖上天衢。带月绮罗映，从风枝叶敷。参差过层阁，倏忽下苍梧。因风望既远，安得久踟蹰。
天山飞雪度，言是落花朝。惜哉不我与，萧索从风飘。鲜洁凌纨素，纷糅下枝条。良时竟何在，坐见容华销。
夜色凝仙掌，晨甘下帝庭。不觉九秋至，远向三危零。芦渚花初白，葵园叶尚青。晞阳一洒惠，方愿益沧溟。
苍山寂已暮，翠观黯将沈。终南晨豹隐，巫峡夜猿吟。天寒气不歇，景晦色方深。待访公超市，将予赴华阴。
春暮萍生早，日落雨飞馀。横彩分长汉，倒色媚清渠。梁前朝影出，桥上晚光舒。愿逐旌旗转，飘飘侍直庐。
上弦明月半，激箭流星远。落雁带书惊，啼猿映枝转。
昔日管弦调，将人舞细腰。悬知今日恨，谁分昔时娇。弃妾频登陇，从军几度辽？可怜香草夜，空见落花朝。泪滴珠难尽，容残玉易销。偿随明月去，莫道梦魂遥。
世人从扰扰，独自爱身闲。美景当新霁，随僧过远山。村桥出秋稼，空翠落澄湾。唯有中林犬，犹应望我还。
自地上青峰，悬崖一万重。践危频侧足，登堑半齐胸。飞狖啼攀桂，游人喘倚松。入林寒㾕㾕，近瀑雨濛濛。径滑石棱上，寺开山掌中。幡花扑净地，台殿印晴空。胜境层层别，高僧院院逢。泉鱼候洗钵，老玃戏撞钟。外户凭云掩，中厨课水舂。搜泥时和面，拾橡半添穜。渡壑缘槎险，持灯入洞穷。夹天开壁峭，透石蹙波雄。涧蔼清无土，潭深碧有龙。畬田一片净，谷树万株浓。野客登临惯，山房幽寂同。寒炉树根火，夏牖竹稍风。边鄙筹贤相，黔黎托圣躬。君能弃名利，岁晏一相从。
江皋闻曙钟，轻枻理还舼。海潮夜约约，川露晨溶溶。始见沙上鸟，犹埋云外峰。故乡杳无际，明发怀朋从。
十年心事苦，惟为复恩仇。两意既已尽，碧山吾白头。
泉疑横琴膝，花黏漉酒巾。杯中不觉老，林下更逢春。
西学垂玄览，东堂发圣谟。天光烛武殿，时宰集鸿都。枯朽沾皇泽，翾飞舞帝梧。迹同游汗漫，荣是出泥涂。三叹承汤鼎，千欢接舜壶。微躯不可荅，空欲咏依蒲。
荒憬尽怀忠，梯航已自通。九攻虽不战，五月尚持戎。遣戍徵周牒，恢边重汉功。选车命元宰，授律取文雄。胄出天弧上，谋成帝幄中。诏旂分夏物，专土锡唐弓。帐宿伊川右，钲传晋苑东。饔人藉蕡实，乐正理丝桐。岐陌涵馀雨，离川照晚虹。恭闻咏方叔，千载舞皇风。
秦庭初指鹿，群盗满山东。忤意皆诛死，所言谁肯忠。武关犹未启，兵入望夷宫。为祟非泾水，人君道自穷。
荒居无四邻，谁肯访来频。古树秋中叶，他乡病里身。雁声风送急，萤影月流新。独为成名晚，多惭见友人。
商飙凝素籥，玄览贲黄图。晓霜惊断雁，晨吹结栖乌。寒花低岸菊，凉叶下庭梧。泽宫申旧典，相圃叶前模。玉砌分雕戟，金沟转镂衢。带星飞夏箭，映月上轩弧。庆展簪裾洽，恩融雨露濡。天文发丹篆，宝思掩玄珠。承欢徒抃舞，负弛窃忘躯。
暝上春山阁，梯云宿半空。轩窗闭潮海，枕席拂烟虹。朱网防栖鸽，纱灯护夕虫。一闻鸡唱晓，已见日曈曈。
胡姬春酒店，弦管夜锵锵。红毾铺新月，貂裘坐薄霜。玉盘初鲙鲤，金鼎正烹羊。上客无劳散，听歌乐世娘。
翅掩飞莺舞，啼恼婕妤悲。料取金闺意，因君问所思。
流莺拂绣羽，二月上林期。待雪销金禁，衔花向玉墀。
意气百年内，平生一寸心。欲交天下士，未面已虚襟。君子重名义，直道冠衣簪。风云行可托，怀抱自然深。落霞静霜景，坠叶下风林。若上南登岸，希访北山岑。
员外由来美，郎中望亦优。宁知粉署里，翻作土山头。
珠帘半床月，青竹满林风。何事今宵景，无人解语同。
福田资象德，圣种理幽薰。不持金作缕，还用綵成文。朱青自掩映，翠绮相氤氲。独有离离叶，恒向稻畦分。
有路省人心，学玄者好寻。旋机现体骨，何用更沉吟。莫嫌浅不食，犹胜意思深。鱼若有龙骨，大小尽堪任。
密密谁知要，明明许也无。森萝含本性，山岳尽如如。
当此支荷得，胜于历却功。多途终不到，一路妙圆通。
我适抑不已，汝须不当急。机竖尚亏投，影没大难及。
逢师入山日，道在石桥边。别后何人见，秋来几处禅。溪中云隔寺，夜半雪添泉。生有天台约，知无却出缘。
秦城几年住，犹著故乡衣。失意时相识，成名后独归。海秋蛮树黑，岭夜瘴禽飞。为学心难满，知君更掩扉。
置观碑已折，看松年不分。洞中谁识药，门外日添坟。放去龟随水，呼来鹿怕薰。坛边见灰火，几烧祭星文。
白发已过半，无心离此溪。病尝山药遍，贫起草堂低。为月窗从破，因诗壁重泥。近来常夜坐，寂莫与僧齐。
心知衡岳路，不怕去人稀。船里谁鸣磬，沙头自曝衣。有家从小别，是寺即言归。料得逢春住，当禅云满扉。
失意离城早，边城任见花。初为断酒客，旧识卖书家。寒寺稀无雪，春风亦有沙。思归频入梦，即路不言赊。
尘污出华发，惭君青藓冠。此身闲未得，终日戴应难。好就松阴挂，宜当枕石看。会须寻道士，簪去绕霜坛。
近得水云看，门长侵早开。到时微有雪，行处又无苔。劝酒客初醉，留茶僧未来。每逢晴暖日，唯见乞花栽。
门不当官道，行人到亦稀。故从餐后出，方至夜深归。开箧拣书卷，扫床移褐衣。几时同买宅，相近有柴扉。
何年化作愁，漠漠便难收。数点山能远，平铺水不流。湿连湘竹暮，浓盖舜坟秋。亦有思归客，看来尽白头。
阴洞日光薄，花开不及时。当春无半树，经烧足空枝。疏与香风会，细将泉影移。此中人到少，开尽几人知。
独住水声里，有亭无热时。客来因月宿，床势向山移。鹤睡松枝定，萤归葛叶垂。寂寥犹欠伴，谁为报僧知。
往往到城市，得非徵药钱。世人空识面，弟子莫知年。自说能医死，相期更学仙。近来移住处，毛女旧峰前。
古巷槐阴合，愁多昼掩扉。独存过江马，强拂看花衣。送客心先醉，寻僧夜不归。龙钟易惆怅，莫遣寄书稀。
花时人欲别，每日醉樱桃。买酒金钱尽，弹筝玉指劳。归期无岁月，客路有风涛。锦缎裁衣赠，麒麟落剪刀。
高居在幽岭，人得见时稀。写箓扃虚白，寻僧到翠微。扫坛星下宿，收药雨中归。从服小还后，自疑身解飞。
枕上用心静，唯应改旧诗。强行休去早，暂卧起还迟。因说来归处，却愁初病时。赤城山下寺，无计得相随。
似龙鳞又足，只是欠登门。月里腮犹湿，泥中目未昏。乞锄防蚁穴，望水写金盆。他日能为雨，公田报此恩。
开门不成出，麦色遍前坡。自小诗名在，如今白发多。经年无越信，终日厌蕃歌。近寺居僧少，春来亦懒过。
晏来知养气，度日语时稀。到处留丹井，终寒不絮衣。病乡多惠药，鬼俗有符威。自说身轻健，今年数梦飞。
古镇门前去，长安路在东。天寒明堠火，日晚裂旗风。塞馆皆无事，儒装亦有弓。防秋故乡卒，暂喜语音同。
夜入楚家烟，烟中人未眠。望来淮岸尽，坐到酒楼前。灯影半临水，筝声多在船。乘流向东去，别此易经年。
渺渺浸天色，一边生晚光。阔浮萍思远，寒入雁愁长。北极连平地，东流即故乡。扁舟来宿处，髣髴似潇湘。
凌澌冲泪眼，重叠自西来。即夜寒应合，非春暖不开。岂无登陆计，宜弃济川材。愿寄浮天外，高风万里回。
行人见雪愁，初作帝乡游。旅店开偏早，乡帆去未收。灯残催卷席，手冷怕梳头。是物寒无色，汤泉正自流。
为郎名更重，领郡是蹉跎。官壁题诗尽，衙庭看鹤多。城池连草堑，篱落带椒坡。未觉旗幡贵，闲行触处过。
话别无长夜，灯前闻曙鸦。已行难避雪，何处合逢花？野寺门多闭，羌楼酒不赊。还须见边将，谁拟静尘沙。
坐夏日偏长，知师在律堂。多因束带热，更忆剃头凉。苔色侵经架，松阴到簟床。还应鍊诗句，借卧石池傍。
到处久南望，未知何日回。寄书频到海，得梦忽闻雷。岭日当秋暗，蛮花近腊开。白身居瘴疠，谁不惜君才。
云水绝归路，来时风送船。不言身后事，犹坐病中禅。深壁藏灯影，空窗出艾烟。已无乡土信，起塔寺门前。
溪船泛渺瀰，渐觉灭炎辉。动水花连影，逢人鸟背飞。深犹见白石，凉好换生衣。未得多诗句，终须隔宿归。
作尉年犹少，无辞去路赊。渔舟县前泊，山吏日高衙。幽景临溪寺，秋蝉织杼家。行程须过越，先醉镜湖花。
古道自迢迢，咸阳离别桥。越人闻水处，秦树带霜朝。驻马言难尽，分程望易遥。秋前未相见，此意转萧条。
毒草不曾枯，长添客健无。雾开蛮市合，船散海城孤。象迹频藏齿，龙涎远蔽珠。家人秦地老，泣对日南图。
仙人掌中住，生有上天期。已废烧丹处，犹多种杏时。养龙于浅水，寄鹤在高枝。得道复无事，相逢尽日棋。
梦罢更开户，寒泉声隔云。共谁寻最远，独自坐偏闻。岩际和风滴，溪中泛月分。岂知当此夜，流念到江濆。
移来未换叶，已胜在空山。静对心标直，遥吟境助闲。影侵残雪际，声透小窗间。即耸凌空干，翛翛岂易攀。
遥见南来使，江头哭问君。临终时有雪，旅葬处无云。官库空收剑，蛮僧共起坟。知名人尚少，谁为录遗文。
夜郎归未老，醉死此江边。葬阙官家礼，诗残乐府篇。游魂应到蜀，小碣岂旌贤。身没犹何罪，遗坟野火燃。
相知皆是旧，每恨独游频。幸此同芳夕，宁辞倒醉身。灯光遥映烛，萼粉暗飘茵。明月分归骑，重来更几春。
灵山巡未遍，不作住持心。逢寺暂投宿，是山皆独寻。有时过静界，在处想空林。从小即行脚，出家来至今。
南游何所为，一箧又空归。守道安清世，无心换白衣。深林蝉噪暮，绝顶客来稀。早晚重相见，论持更及微。
步步出尘氛，溪山别是春。坛边时过鹤，棋处寂无人。访古碑多缺，探幽路不真。翻疑归去晚，清世累移晨。
长贫知不易，去计拟何逃。相对人愁别，经过几处劳。城连沙岫远，山断夏云高。犹想成诗处，秋灯半照涛。
劳思空积岁，偶会更无由。以分难相舍，将行且暂留。路歧何处极，江峡半猿愁。到此分南北，离怀岂易收。
名高不俟召，收采献君门。偶屈应缘数，他人尽为冤。新春城外路，旧隐水边村。归去无劳久，知君更待论。
禅禹逊尧聪，巍巍盛此中。四隅咸启圣，万古赖成功。道德去弥远，山河势不穷。停车一再拜，帝业即今同。
严君名不朽，道出二经中。归去精诚恳，还应梦寐通。池台镜定月，松桧雨馀风。想对灵玄忆，人间恋若空。
此身西复东，何计此相逢。梦尽吴越水，恨深襄汉钟。积云开去路，曙雪叠前峰。谁即知非旧，怜君忽见容。
高步陟崔嵬，吟闲路惜回。寺知何代有，僧见梵天来。暮霭连沙积，馀霞遍槛开。更期招静者，长啸上南台。
停车晓烛前，一语几潸然。路去干戈日，乡遥饥馑年。湖波晴见雁，槐驿晚无蝉。莫纵经时住，东南书信偏。
平生醉与吟，谁是见君心。上国一归去，沧江闲至今。钟繁秋寺近，峰阔晚涛深。疏放长如此，何人长得寻。
君家沧海外，一别见何因。风土虽知教，程途自致贫。浸天波色晚，横笛鸟行春。明发千樯下，应无更远人。
处处日驰销，凭轩夕似朝。渔翁闲鼓棹，沙鸟戏迎潮。树间津亭密，城连坞寺遥。因谁报隐者，向此得耕樵。
山海两分歧，停舟偶似期。别来何限意，相见却无辞。坐永神凝梦，愁繁鬓欲丝。趋名易迟晚，此去莫经时。
方春到帝京，有恋有愁并。万里江海思，半年沙塞程。绿阴斜向驿，残照远侵城。自可资新课，还期振盛名。
传骑一何催，山门昼未开。高人终避世，圣主不遗才。坐次欹临水，门中独举杯。谁为旦夕侣，深寺数僧来。
池馆饶嘉致，幽人惬所闲。筱风能动浪，岸树不遮山。啸槛鱼惊后，眠窗鹤语间。何须说庐阜，深处更跻攀。
东南路苦辛，去路见无因。万里此相送，故交谁更亲。日浮汀草绿，烟霁海山春。握手无别赠，为予书札频。
湖亭东极望，远棹不须回。遍草新潮落，连天众雁来。芦洲残照尽，云障积烟开。更想鸱夷子，扁舟安在哉。
闲阁雨吹尘，陶家揖上宾。湖山万叠翠，门树一行春。景遍归檐燕，歌喧已醉身。登临兴不足，喜有数来因。
献赋才何拙，经时不耻归。能知此意是，甘取众人非。遍陇耕无圃，缘溪钓有矶。此怀难自遣，期在振儒衣。
江湖归不易，京邑计长贫。独夜有知己，论心无故人。一灯愁里梦，九陌病中春。为问清平日，无门致出身。
动叶复惊神，声声断续匀。坐来同听者，俱是未归人。一棹三湘浪，单车二蜀尘。伤秋各有日，千可念因循。
霜晚复秋残，楼明近远山。满壶邀我醉，一榻为僧闲。树簇孤汀眇，帆欹积浪间。从容更南望，殊欲外人寰。
吟诗三十载，成此一名难。自有恩门入，全无帝里欢。湖光愁里碧，岩景梦中寒。到后松杉月，何人共晓看。
心知受恩地，到此亦裴回。上路移时立，中轩隔宿来。川光通沼沚，寺影带楼台。无限成蹊树，花多向客开。
庭绿草纤纤，边州白露沾。别歌缘剑起，客泪是愁添。见月鹊啼树，避风云满帘。将军尽尊酒，楼上赋星占。
长大有南北，山川各所之。相逢孤馆夜，共忆少年时。烂醉百花酒，狂题几首诗。来朝又分袂，后会鬓应丝。
失意已春残，归愁与别难。山分关路细，江绕夜城寒。草色连晴坂，鼍声离晓滩。差池是秋赋，何以暂怀安。
醉后情俱远，难忘素浐间。照花深处月，当户旧时山。事想同清话，欢期一破颜。风流还爱竹，此夜尚思闲。
不遇修寺日，无钱入影堂。故来空礼拜，临去重添香。僧得名难近，灯传火已长。发心依止后，借住有邻房。
静中无伴侣，今亦独随缘。昨夜离空室，焚香净去船。
每忆闲眠处，朝阳最上峰。溪僧来自远，林路出无踪。败褐黏苔遍，新题出石重。霞光侵曙发，岚翠近秋浓。健羡机能破，安危道不逢。雪残猿到阁，庭午鹤离松。此地虚为别，人间久未容。何时无一事，却去养疏慵。
自古艰难地，孤舟旦暮程。独愁空托命，省已是轻生。有树皆相倚，无岩不倒倾。蛟螭波数怒，鬼怪火潜明。履道知无负，离心自要惊。何年面骨肉，细话苦辛行。
灵魄自沉浮，从来任浊流。愿从深处得，不向暗中投。圆月时堪惜，沧波路可求。沙寻龙窟远，泥访蚌津幽。是宝终知贵，唯恩且用酬。如能在公掌，的不负明眸。
相逢须强笑，人世别离频。去晓长侵月，归乡动隔春。见僧心暂静，从俗事多屯。宇宙诗名小，山河客路新。翠桐犹入爨，青镜未辞尘。逸足常思骥，随群且退鳞。宴乖红杏寺，愁在绿杨津。羞病难为药，开眉懒顾人。
夹道天渠远，垂丝御柳新。千条宜向日，万户共迎春。轻翠含烟发，微音逐吹频。静看思渡口，回望忆江滨。袅袅分游骑，依依驻旅人。阳和如可及，攀折在兹辰。
穷达皆由命，何劳发叹声。但知行好事，莫要问前程。冬去冰须泮，春来草自生。请君观此理，天道甚分明。
口是祸之门，舌是斩身刀。闭口深藏舌，安身处处牢。
罗巾挥逸翰，送我出夷门。保惜安怀袖，流传与子孙。
虫响乱啾啾，更人正数筹。魂归洞庭夜，霜卧洛阳秋。微月有时隐，长河到晓流。起来还嘱雁，乡信在吴洲。
五纬起祥飙，无声瑞圣朝。稍开含露蕊，才转惹烟条。密叶应潜变，低枝几暗摇。林间莺欲啭，花下蝶微飘。初满沿堤草，因生逐水苗。太平无一事，天外奏虞韶。
古县新烟火，东西入客诗。静长如假日，贫更甚闲时。僧借松萝住，人将雨雪期。三年一官罢，岳石看成碑。
十洲非暂别，龙尾肯慵登。谏草封山药，朝衣施衲僧。月留江客待，句历钓船徵。终恐林栖去，餐霞叶上升。
汉渚往湘川，乘流入远天。新秋无岸水，明月有琴船。露坐应通晓，萍居恐隔年。岳峰千万仞，知上啸猿巅。
鲁史蜀琴旁，陶然举一觞。夕阳明岛屿，秋水浅池塘。世乱怜官替，家贫值岁荒。前峰亦曾宿，知有辟寒方。
九霄无诏下，何事近清尘。宅带松萝僻，日唯猿鸟亲。吟高仙掌月，期有洞庭人。莫问烟霞句，悬知见岳神。
襄汉多清景，东游已不能。蒹葭照流水，风雨扑孤灯。献赋闻新雁，思山见去僧。知君北来日，惆怅亦难胜。
终被春闱屈，低回至白头。寄家僧许岳，钓浦雨移洲。战士曾怜善，豪门不信愁。王孙草还绿，何处拟羁游。
退耕逢歉岁，逐贡愧行朝。道在愁虽浅，吟劳鬓欲凋。破村虹入井，孤馆客投魈。谁怕秋风起，听蝉度渭桥。
雏鹤兼留下，单车出柳烟。三年两殊考，一日数离筵。久别湖波绿，相思岳月圆。翠萝曾隐处，定恐却求仙。
灞陵桥上路，难负一年期。积雨鸿来夜，重江客去时。劳生多故疾，渐老少新知。惆怅都堂内，无门雪滞遗。
寸心唯自切，上国与谁期。月晦时风雨，秋深日别离。便休终未肯，已苦不能疑。独愧商山路，千年四皓祠。
野步爱江滨，江僧得见频。新文无古集，往事有清尘。松竹寒时雨，池塘胜处春。定应云雨内，陶谢是前身。
斜日下孤城，长吟出点兵。羽书和客卷，边思杂诗情。朔雪定鸿翼，西风严角声。吟馀多独坐，沙月对楼生。
庐阜东林寺，良游耻未曾。半生随计吏，一日对禅僧。泉远携茶看，峰高结伴登。迷津出门是，子细问三乘。
青山烹茗石，沧海寄家船。虽得重吟历，终难任意眠。砧疏连寺柳，风爽彻城泉。送目红蕉外，来期已杳然。
道经前辈许，名拔后时喧。虚左中兴榜，无先北海尊。新文汉氏史，别墅谢公村。须到三徵处，堂堂谒帝阍。
相知四十年，故国与长安。俱喜今辰在，休论往岁难。海鸣秋日黑，山直夏风寒。终始前儒道，升沈尽一般。
衔杯国门外，分手见残阳。何日还南越，今朝往北荒。砂城经雨坏，虏骑入秋狂。亲咏关山月，归吟鬓的霜。
还失礼官求，花时出雍州。一生为远客，几处未曾游。故疾江南雨，单衣蓟北秋。茫茫数年事，今日泪俱流。
谢城还拥入，师以接人劳。过午休斋惯，离经吐论高。顶寒拳素发，珠锐走红绦。终忆泉山寺，听猿看海涛。
前年入庐岳，数宿在灵溪。残烛松堂掩，孤峰月狖啼。平生为客老，胜境失云栖。纵有重游日，烟霞会恐迷。
莫恨东墙下，频伤命不通。苦心如有感，他日自推公。雨夜扁舟发，花时别酒空。越山烟翠在，终愧卧云翁。
幕客开新第，词人遍有诗。山怜九仙近，石买太湖奇。树势想高日，地形誇得时。自然成避俗，休与白云期。
纵徵终不起，相与避烟尘。待到中兴日，同看上国春。新诗说人尽，旧宅落花频。移觅深山住，啼猿作四邻。
古观云溪上，孤怀永夜中。梧桐四更雨，山水一庭风。诗得如何句，仙游最胜宫。却愁逢羽客，相与入烟空。
断峤沧江上，相思恨阻寻。高斋秋不掩，几夜月当吟。落石有泉滴，盈庭无树阴。茫茫名利内，何以拂尘襟。
谁识在官意，开门树色间。寻幽频宿寺，乞假拟归山。半白侵吟鬓，微红见药颜。不知琴月夜，几客得同闲。
虏酒不能浓，纵倾愁亦重。关河初落日，霜雪下穷冬。野烧枯蓬旋，沙风匹马冲。蓟门无易过，千里断人踪。
新发烟霞咏，高人得以传。吟销松际雨，冷咽石间泉。大国兵戈日，故乡饥馑年。相逢江海上，宁免一潸然。
昨夜孤灯下，阑干泣数行。辞家从早岁，落第在初场。青草湖田改，单车客路忙。何人立功业，新命到封王。
燕雁一来后，人人尽到关。如何冲腊雪，独自过商山。羸马高坡下，哀猿绝壁间。此心无处说，鬓向少年斑。
萧飒闻风叶，惊时不自堪。宦名中夜切，人事长年谙。古画僧留与，新知客遇谈。乡心随去雁，一一到江南。
寂寞三冬杪，深居业尽抛。径松开雪后，砌竹忽僧敲。茗汲冰销溜，炉烧鹊去巢。共谈慵僻意，微日下林梢。
三秦五岭意，不得不依然。迹寓枯槐曲，业芜芳草川。花当落第眼，雨暗出城天。层阁浮云外，何人动管弦。
到君栖迹所，竹径与衡门。亦在乾坤内，独无尘俗喧。新泉浮石藓，崩壁露松根。更说寻僧处，孤峰上啸猿。
谏省垂清论，仙曹岂久临。虽专良史业，未畏直臣心。路入丹霄近，家藏华岳深。还如韩吏部，谁不望知音。
惠化如施雨，邻州亦可依。正衙无吏近，高会觉人稀。海日旗边出，沙禽角外归。四明多隐客，闲约到岩扉。
疏竹漏斜晖，庭间阴复遗。句成苔石茗，吟弄雪窗棋。沙草泉经涩，林斋客集迟。西风虚见逼，未拟问京师。
十亩馀芦苇，新秋看雪霜。世人谁到此，尘念自应忘。斜日风收钓，深秋雨信梁。不知双阙下，何以谓轩裳。
履迹遍莓苔，幽枝间药裁。枯杉擎雪朵，破牖触风开。泉自孤峰落，人从诸洞来。终期宿清夜，斟茗说天台。
爽气遍搜空，难堪倚望中。孤烟愁落日，高木病西风。山寂樵声出，露凉蝉思穷。此时尘外事，幽默几人同。
洞门穿瀑布，尘世岂能通。曾有游山客，来逢采药翁。异花寻复失，幽径蹑还穷。拟作经宵计，风雷立满空。
俗间尘外境，郭内宅中亭。或有人家创，还无莲幕馨。石曾湖岸见，琴误岳楼听。来客频频说，终须作画屏。
花宫城郭内，师住亦清凉。何必天台寺，幽蝉瀑布房。簟舒湘竹滑，茗煮蜀芽香。更看道高处，居侯题翠梁。
数塞未求通，吾非学养蒙。穷居岁杪雨，孤坐夜深风。年长惭昭代，才微辱至公。还愁把春酒，双泪污杯中。
梦思非一日，携手却凄凉。诗见江南雹，游经塞北霜。驱车先五漏，把菊后重阳。惆怅天边桂，谁教岁岁香。
忍历通庄出，东风舞酒旗。百花无看处，三月到残时。游塞闻兵起，还吴值岁饥。定唯荒寺里，坐与噪蝉期。
五原人走马，昨夜到京师。绣户新夫妇，河梁生别离。陇花开不艳，羌笛静犹悲。惆怅良哉辅，铿锵立凤池。
还家俄赴阙，别思肯凄凄。山坐轺车看，诗持谏笔题。天开中国大，地设四维低。拜舞吾君后，青云更有梯。
彼此若飘蓬，二年何所从。帝都秋未入，江馆夜相逢。瘴岭行冲夏，边沙住隔冬。旅愁论未尽，古寺扣晨钟。
县与白云连，沧洲况县前。岳僧同夜坐，江月看秋圆。琴拂莎庭石，茶担乳洞泉。莫耽云水兴，疲俗待君痊。
官拜少常休，青緺换鹿裘。狂歌离乐府，醉梦到瀛洲。古器岩耕得，神方客谜留。清溪莫沈钓，王者或畋游。
江头去时路，归客几纷纷。独在异乡殁，若为慈母闻。青春成大夜，新雨坏孤坟。应作芝兰出，泉台月桂分。
轺车难久驻，须到别离时。北阙定归去，东山空作期。绿苔劳扫径，丹凤欲衔词。杨柳开帆岸，今朝泪已垂。
超达陶子性，留琴不设弦。觅句朝忘食，倾杯夜废眠。爱月影为伴，吟风声自连。听此莺飞谷，心怀迷远川。
山有重囊势，门开两径斜。溪声寒走涧，海色月流沙。庵外曾游虎，堂中旧雨花。不知遗谶地，一一落谁家？
对酒何曾醉，寻僧未觉闲。无人不惆怅，终日见南山。
一片寒塘水，寻常立鹭鸶。主人贫爱客，沽酒往吟诗。
碧嶂猿啼夜，新秋雨霁天。谁人爱明月，露坐洞庭船。
泽国多芳草，年年长自春。应从屈平后，更苦不归人。
北阙新王业，东城入羽书。秋风满林起，谁道有鲈鱼。
掘地破重城，烧山搜伏兵。金徽互呜咽，玉笛自凄清。使发西都耸，尘空北岳横。长河涉有路，旷野宿无程。沙雨黄莺啭，辕门青草生。马归秦苑牧，人在虏云耕。落日牛羊聚，秋风鼓角鸣。如何汉天子，青冢杳含情。
汉宫行庙略，簪笏落民间。直道三湘水，高情四皓山。赐衣僧脱去，奏表主批还。地得松萝坞，泉通雨雪湾。东门添故事，南省缺新班。片石秋从露，幽窗夜不关。梦馀蟾隐映，吟次鸟绵蛮。可惜相如作，当时事悉闲。
故园招隐客，应便笑无成。谒帝逢移国，投文值用兵。孤松怜鹤在，疏柳恶蝉鸣。匹马迷归处，青云失曩情。江头寒夜宿，垄上歉年耕。冠盖新人物，渔樵旧弟兄。易生唯白发，难立是浮名。惆怅灞桥路，秋风谁入行。
湘南飞去日，蓟北乍惊秋。叫出陇云夜，闻为客子愁。一声初触梦，半白已侵头。旅馆移欹枕，江城起倚楼。馀灯依古壁，片月下沧洲。寂听良宵彻，踌躇感岁流。
地脉寒来浅，恩波住后新。引将诸派水，别贮大都春。幽咽疏通处，清泠迸入辰。渐平连杏岸，旋阔映楼津。沙没迷行径，洲宽恣跃鳞。愿当舟楫便，一附济川人。
五级凌虚塔，三生落发师。都僧须有托，孤峤遂无期。井邑焚香待，君侯减俸资。山衣随叠破，莱骨逐年羸。茶取寒泉试，松于远涧移。吾曹来顶手，不合不题诗。
春雪下盈空，翻疑腊未穷。连天宁认月，堕地屡兼风。忽误边沙上，应平火岭中。林间妨走兽，云际落飞鸿。梁苑还吟客，齐都省创宫。掩扉皆墐北，移律愧居东。书幌飘全湿，茶铛入旋融。奔川半留滞，叠树互玲珑。出户行瑶砌，开园见粉丛。高才兴咏处，真宰荅殊功。
齐竽今历试，真伪不难知。欲使声声别，须令个个吹。后先无错杂，能否立参差。次第教单进，宫商乃异宜。凡音皆窜迹，至艺始呈奇。以此论文学，终凭一一窥。
月满长空朗，楼侵碧落横。波文流藻井，桂魄拂雕楹。深鉴罗纨薄，寒搜户牖清。冰铺梁燕噤，霜覆瓦松倾。卓午收全影，斜悬转半明。佳人当此夕，多少别离情。
南越千年事，兴怀一旦来。歌钟非旧俗，烟月有层台。北望人何在，东流水不回。吹窗风杂瘴，沾槛雨经梅。壮气曾难揖，空名信可哀。不堪登览处，花落与花开。
杳杳复霏霏，应缘有所依。不言天路远，终望帝乡归。高岳和霜过，遥关带月飞。渐怜双阙近，宁恨众山违。阵触银河乱，光连粉署微。旅人随计日，自笑比麻衣。
上瑞何曾乏，毛群表色难。推于五灵少，宣示百寮观。形夺场驹洁，光交月兔寒。已驯瑶草别，孤立雪花团。戴豸惭端士，抽毫跃史官。贵臣歌咏日，皆作白麟看。
又乞书题出，关西谒列侯。寄家僧许岳，钓浦雨移洲。卖马登长陆，沾衣逐胜游。菜肠终日馁，霜鬓度年秋。诗苦无人爱，言公是世仇。却怜庭际草，中有号忘忧。
八面峰峦秀，孤高可偶然。数人游顶上，沧海见东边。不信无灵洞，相传有古仙。橘如珠夏在，池象月垂穿。髣髴尝闻乐，岧峣半插天。山寒彻三伏，松偃出千年。樵牧时迷所，仓箱岁叠川。严祠风雨管，怪木薜萝缠。青草方中药，苍苔石里钱。琼津流乳窦，春色驻芝田。乌兔中时近，龙蛇蛰处膻。嘉名光列土，秀气产群贤。瀑锁瑶台路，溪升钓浦船。鳌头擎恐没，地轴压应旋。蠲疾寒甘露，藏珍起瑞烟。画工飞梦寐，诗客寄林泉。掘地多云母，缘霜欠木绵。井通鰌吐脉，僧隔虎栖禅。危磴千寻拔，奇花四季鲜。鹤归悬圃少，凤下碧梧偏。桃易炎凉熟，茶推醉醒煎。村家蒙枣栗，俗骨爽猿蝉。谷语升乔鸟，陂开共蒂莲。落枫丹叶舞，新蕨紫芽拳。翠竹雕羌笛，悬藤煮蜀笺。白云长掩映，流水别潺湲。作赋前儒阙，冲虚南国先。省郎求牧看，野老葺斋眠。寺立兴衰创，碑须一二镌。清吟思却隐，簪绂奈萦牵。
郭内青山寺，难论此崛奇。白云生院落，流水下城池。石像雷霆启，江沙鼎鼐期。岳僧来坐夏，秦客会题诗。冈转泉根滑，门升藓级危。紫微今日句，黄绢昔年碑。歇鹤松低阁，鸣蛩径出篱。粉垣千堵束，金塔九层支。啼鸟笙簧韵，开花锦绣姿。清斋奔井邑，玄发剃熊罴。极浦征帆小，平芜落日迟。风篁清却暑，烟草绿无时。信士三公作，灵踪四绝推。良游如不宿，明月拟何之。
春草绿绵绵，骄骖骤煖烟。微风飘乐韵，半日醉花边。打鹊抛金盏，招人举玉鞭。田翁与蚕妇，平地看神仙。
逐鹿走红尘，炎炎火德新。家肥生孝子，国霸有馀臣。帝道云龙合，民心草木春。须知烟阁上，一半老儒真。
杯酒会云林，扶邦志亦深。晶莹三尺剑，决烈一生心。见死寻常事，闻冤即往寻。荆轲不了处，扼腕到如今。
皇风扇祇树，至德茂禅林。仙华曜日彩，神幡曳远阴。绮殿笼霞影，飞阁出云心。细草希慈泽，恩光重更深。
森然几竿竹，密密茂成林。半室生清兴，一窗馀午阴。俗物不到眼，好书还上心。底事忘羁旅，此君同此襟。
塞外欲纷纭，雌雄犹未分。明堂占气色，华盖辨星文。二月河魁将，三千太乙军。丈夫皆有志，会见立功勋。
边地遥无极，征人去不还。秋容凋翠羽，别泪损红颜。望断流星驿，心驰明月关。藁砧何处在？杨柳自堪攀。
愁结乱如麻，长天照落霞。离亭隐乔树，沟水浸平沙。左尉才何屈，东关望渐赊。行看转牛斗，持此报张华。
汉国临清渭，京城枕浊河。居人下珠泪，宾御促骊歌。望极关山远，秋深烟雾多。唯馀三五夕，明月暂经过。
御沟一相送，征马屡盘桓。言笑方无日，离忧独未宽。举杯聊劝酒，破涕暂为欢。别后风清夜，思君蜀路难。
悠悠辞鼎邑，去去指金墉。途路盈千里，山川亘百重。风行常有地，云出本多峰。郁郁园中柳，亭亭山上松。客心殊不乐，乡泪独无从。
青幛倚丹田，荒凉数百年。犹知小山桂，尚识大罗天。药败金炉火，苔昏玉女泉。岁时无壁画，朝夕有阶烟。花柳三春节，江山四望悬。悠然出尘网，从此狎神仙。
烟霞非俗宇，岩壑只幽居。水浸何曾畎，荒郊不复锄。影浓山树密，香浅泽花疏。阔堑防斜径，平堤夹小渠。莲房若个实，竹节几重虚。萧然隔城市，酌醴焚枯鱼。
此地倾城日，由来供帐华。亭逢李广骑，门接邵平瓜。原野烟氛匝，关河游望赊。白云断岩岫，绿草覆江沙。诏赐扶阳宅，人荣御史车。灞池一相送，流涕向烟霞。
敞朗东方彻，阑干北斗斜。地气俄成雾，天云渐作霞。河流才辨马，岩路不容车。阡陌经三岁，闾阎对五家。露文沾细草，风影转高花。日月从来惜，关山犹自赊。
昔时南浦别，鹤怨宝琴弦。今日东方至，鸾销珠镜前。水流衔砌咽，月影向窗悬。妆匣悽馀粉，熏炉灭旧烟。晚庭摧玉树，寒帐委金莲。佳人不再得，云日几千年。
故事閒台阁，仙门蔼已深。旧章窥复道，云幌肃重阴。玄律葭灰变，青阳斗柄临。年光摇树色，春气绕兰心。风响高窗度，流痕曲岸侵。天门总枢辖，人镜辨衣簪。日暮南宫静，瑶华振雅音。
唇齿标形胜，关河壮邑居。寒山抵方伯，秋水面鸿胪。君子从游宦，忘情任卷舒。风霜下刀笔，轩盖拥门闾。平野芸黄遍，长洲鸿雁初。菊花宜泛酒，浦叶好裁书。昔我芝兰契，悠然云雨疏。非君重千里，谁有惠双鱼。
铜门初下辟，石馆始沈研。游雾千金字，飞云五色笺。楼台横紫极，城阙俯青田。暄入瑶房里，春回玉宇前。霞文埋落照，风物澹归烟。翰墨三馀隙，关山四望悬。颓峰暌酌羽，流水旷鸣弦。虽欣承白雪，终恨隔青天。
净业初中日，浮生大小年。无人本无我，非后亦非前。箫鼓旁喧地，龙蛇直映天。法门摧栋宇，觉海破舟船。书镇秦王饷，经文宋国传。声华周百亿，风烈被三千。芜没青园寺，荒凉紫陌田。德音殊未远，拱木已生烟。
福地阴阳合，仙都日月开。山川临四险，城树隐三台。伏槛排云出，飞轩绕涧回。参差凌倒影，潇洒轶浮埃。百果珠为实，群峰锦作苔。悬萝暗疑雾，瀑布响成雷。方士烧丹液，真人泛玉杯。还如问桃水，更似得蓬莱。汉帝求仙日，相如作赋才。自然金石奏，何必上天台。
遁甲爰皇里，星占太乙宫。天门开奕奕，佳气郁葱葱。碧落三乾外，黄图四海中。邑居环若水，城阙抵新丰。玉槛昆崙侧，金枢地轴东。上真朝北斗，元始咏南风。汉君祠五帝，淮王礼八公。道书编竹简，灵液灌梧桐。草茂琼阶绿，花繁宝树红。石楼纷似画，地镜淼如空。桑海年应积，桃源路不穷。黄轩若有问，三月住崆峒。
帝尧平百姓，高祖宅三秦。子弟分河岳，衣冠动缙绅。盛名恒不陨，历代几相因。街巷涂山曲，门闾洛水滨。五龙金作友，一子玉为人。宝剑丰城气，明珠魏国珍。风标自落落，文质且彬彬。共许刁元亮，同推周伯仁。石城俯天阙，钟阜对江津。骥足方遐骋，狼心独未驯。鼓鼙鸣九域，风火集重闉。城势馀三板，兵威乏四邻。居然混玉石，直置保松筠。耿介酬天子，危言数贼臣。钟仪琴未奏，苏武节犹新。受禄宁辞死，扬名不顾身。精诚动天地，忠义感明神。怪鸟俄垂翼，修蛇竟暴鳞。来朝拜休命，述职下梁岷。善政驰金马，嘉声绕玉轮。三荆忽有赠，四海更相亲。宫徵谐鸣石，光辉掩烛银。山川遥满目，零露坐沾巾。友爱光天下，恩波浃后尘。懦夫仰高节，下里继阳春。
地险崤函北，途经分陕东。逶迤众山尽，荒凉古塞空。河光流晓日，树影散朝风。圣德今无外，何处是关中。
岁去愁终在，春还命不来。长吁问丞相，东阁几时开。
故人谢城阙，挥手碧云期。溪月照隐处，松风生兴时。旧林日云暮，芳草岁空滋。甘与子成梦，请君同所思。
一去一万里，千知千不还。崖州何处在？生度鬼门关。
贵人昔未贵，咸愿顾寒微。及自登枢要，何曾问布衣。平明登紫阁，日晏下彤闱。扰扰路傍子，无劳歌是非。
昨夜龙云上，今朝鹤雪新。祇看花发树，不听鸟惊春。回影疑神女，高歌似郢人。幽兰难可继，更欲效而频。
胜游从小苑，宫柳望春晴。拂地青丝嫩，萦风绿带轻。光含烟色远，影透水文清。玉笛吟何得，金闺画岂成。皇风吹欲断，圣日映逾明。愿驻高枝上，还同出谷莺。
沧洲东望路，旅棹怆羁游。枫浦蝉随岸，沙汀鸥转流。露天星上月，水国夜生秋。谁忍持相忆，南归一叶舟。
穷腊催年急，阳春怯和歌。残灯闪壁尽，夜雪透窗多。归路山川险，游人梦寐过。龙洲不可泊，岁晚足惊波。
归心不可留，雪桂一丛秋。叶雨空江月，萤飞白露洲。野蝉依独树，水郭带孤楼。遥望山川路，相思万里游。
陇雁送乡心，羁情属岁阴。惊秋黄叶遍，愁暮碧云深。月色吴江上，风声楚木林。交亲几重别，归梦并愁侵。
群玉开双槿，丹荣对绛纱。含烟疑出火，隔雨怪舒霞。向晚争辞蕊，迎朝斗发花。非关后桃李，为欲继年华。
水阔尽南天，孤舟去渺然。惊秋路傍客，日暮数声蝉。
西蜀三千里，巴南水一方。晓云天际断，夜月峡中长。
花落千回舞，莺声百啭歌。还同异方乐，不奈客愁多。
白浪暗江中，南泠路不通。高樯帆自满，出浦莫呼风。
粉落空床弃，尘生故箧留。先来无一半，情断不胜愁。
山水路悠悠，逢滩即殢留。西江风未便，何日到荆州。
上苑闲游早，东风柳色轻。储胥遥掩映，池水隔微明。春至条偏弱，寒馀叶未成。和烟变浓淡，转日异阴晴。不独芳菲好，还因雨露荣。行人望攀折，远翠暮愁生。
先生赤松侣，混俗游人间。昆阆无穷路，何时下故山。千年犹孺质，秘术救尘寰。莫便冲天去，云雷不可攀。
綵缕纤仍丽，凌风卷复开。方应五日至，应自九天来。在笥清光发，当轩暑气回。遥知及时节，刀尺火云催。
妍艳照江头，春风好客留。当垆知妾惯，送酒为郎羞。香渡传蕉扇，妆成上竹楼。数钱怜皓腕，非是不能留。
堤暖柳丝斜，风光属谢家。晚心应恋水，春恨定因花。步远怜芳草，归迟见绮霞。由来感情思，独自惜年华。
闲随少年去，试上大堤游。画角栖乌起，清弦过客愁。碑沈楚山石，珠彻汉江秋。处处风情好，卢家更上楼。
芳田岐路斜，脉脉惜年华。云路青丝骑，香含翠幰车。歌声仍隔水，醉色未侵花。唯有怀乡客，东飞羡曙鸦。
二轩将雨露，万里入烟沙。和气生中国，薰风属外家。塞芦随雁影，关柳拂驼花。努力黄云北，仙曹有雉车。
万里永昌城，威仪奉圣明。冰心瘴江冷，霜宪漏天晴。荒外开亭候，云南降旆旌。他时功自许，绝域转哀荣。
旧寺长桐孙，朝天是圣恩。谢公诗更老，萧傅道方尊。白法知深得，苍生要重论。若为将此望，心地向空门。
东门高处天，一望几悠然。白浪过城下，青山满寺前。尘光分驿道，岚色到人烟。气象须文字，逢君大雅篇。
曾共刘咨议，同时事道林。与君方掩泪，来客是知心。阶雪凌春积，钟烟向夕深。依然旧童子，相送出花阴。
皎洁青莲客，焚香对雪朝。竹风催淅沥，花雨让飘飖。触石和云积，萦池拂水消。只应将日月，颜色不相饶。
清明千万家，处处是年华。榆柳芳辰火，梧桐今日花。祭祠结云绮，游陌拥香车。惆怅田郎去，原回烟树斜。
花枝暖欲舒，粉署夜方初。世职推传盛，春刑是减馀。芸香能护字，铅椠善呈书。此地从头白，经年望雉车。
盛府自莲花，群公是岁华。兰姿丈人圃，松色大夫家。素卷堆瑶席，朱弦映绛纱。诗题三百首，高韵照春霞。
浔阳阮咸宅，九派竹林前。花屿高如浪，云峰远似天。江声在南巷，海气入东田。才子今朝去，风涛思渺然。
若道春无赖，飞花合逐风。巧知人意里，解入酒杯中。香湿胜含露，光摇似泛空。请君回首看，几片舞芳丛。
宋玉本悲秋，今朝更上楼。清波城下去，此意重悠悠。晚菊临杯思，寒山满郡愁。故关非内地，一为汉家羞。
倚槛恣流目，高城临大川。九回纡白浪，一半在青天。气肃晴空外，光翻晓日边。开襟值佳景，怀抱更悠然。
浩气抱天和，闲园载酒过。步因秋景旷，心向晚云多。翠玉思回凤，玄珠肯在鹅。问师登几地，空性奈诗何。
故乡南越外，万里白云峰。经论辞天去，香花入海逢。鹭涛清梵彻，蜃阁化城重。心到长安陌，交州后夜钟。
露井桃花发，双双燕并飞。美人姿态里，春色上罗衣。自爱频开镜，时羞欲掩扉。心知行路客，遥惹五香归。
阿娇年未多，体弱性能和。怕重愁拈镜，怜轻喜曳罗。临津双洛浦，对月两嫦娥。独有荆王殿，时时暮雨过。
北路古来难，年光独认寒。朔云侵鬓起，边月向眉残。芦井寻沙到，花门度碛看。薰风一万里，来处是长安。
主人得幽石，日觉公堂清。一片池上色，孤峰云外情。旧溪红藓在，秋水绿痕生。何必澄湖彻，移来有令名。
何事慰朝夕，不踰诗酒情。山河空道路，蕃汉共刀兵。礼乐新朝市，园林旧弟兄。向风一点泪，塞晚暮江平。
方寻莲境去，又值竹房空。几韵飘寒玉，馀清不在风。
六国唯求客，千金遂筑台。若令逢圣代，憔悴郭生回。
世上无穷事，生涯莫废诗。何曾好风月，不是忆君时。
命代生申甫，承家翊禹汤。庙谟膺间气，师律动清霜。钟鼎勋庸大，山河诫誓长。英姿凌虎视，逸步压龙骧。道协陶钧力，恩回日月光。一言弘社稷，九命备圭璋。政洽军逾肃，仁敷物已康。朱门重棨戟，丹诏半缣缃。位总云龙野，师临涿鹿乡。射雕天更碧，吹角塞仍黄。深入平夷路，横行辟汉疆。功垂贞石远，名映色丝香。断碛瞻貔武，临池识凤凰。舞腰凝绮榭，歌响拂彫梁。杯净传鹦鹉，裘鲜照鹔鹴。吟诗白羽扇，校猎绿沈枪。风景佳人地，烟沙壮士场。幕中邀谢鉴，麾下得周郎。珠影含空彻，琼枝映座芳。王浑知武子，陈寔奖元方。富贵春无限，欢娱夜未央。管弦随玉帐，尊俎奉金章。俗理宁因劝，边城讵假防。军容雄朔漠，公望冠岩廊。分野邻孤岛，京坻溢万厢。曙华分碣石，秋色入衡阳。城远迷玄兔，川明辩白狼。忠贤多感激，今古共苍茫。堤拥红蕖艳，桥分翠柳行。轩车纷自至，亭馆郁相当。珍簟回烦暑，层轩引早凉。听琴知思静，说剑觉神扬。佳景燕台上，清辉郑驿傍。鼓鼙喧北里，圭玉映东床。敢衒由之瑟，甘循赐也墙。官微思假路，战胜忝升堂。欲奋三年翼，频回一夕肠。消忧期酒圣，乘兴任诗狂。海内栽桃李，天涯荷稻粱。升沈门下意，谁道在苍苍。
步逸辞群迹，机真结远心。敦诗扬大雅，映古酌高音。逃祸栖蜗舍，因醒解豸簪。紫兰秋露湿，黄鹤晚天阴。旧业馀荒草，寒山出远林。月明多宿寺，世乱重悲琴。霄汉时应在，诗书道未沈。坐期阊阖霁，云暖一开襟。
五马江天郡，诸生泪共垂。宴馀明主德，恩在侍臣知。怅望缄双鲤，龙钟假一枝。玉峰遥寄梦，云海暗伤离。幢盖全家去，琴书首路随。沧州值康乐，明月向元规。鹓凤终凌汉，蛟龙会出池。蕙香因曙发，松色肯寒移。举世瞻风藻，当朝揖羽仪。加餐门下意，溪水绿逶迤。
迢遰南康路，清辉得使君。虎符秋领俗，鹓署早辞群。地远仍连戍，城严本带军。傍江低槛月，当岭满窗云。境胜闾阎间，天清水陆分。和诗将惠政，颂述九衢闻。
笑向东来客，看花枉在前。始知清夏月，更胜艳阳天。露湿呈妆污，风吹畏火燃。葱茏和叶盛，烂熳压枝鲜。红彩当铃阁，清香到玉筵。蝶栖惊曙色，莺语滞晴烟。得地殊堪赏，过时倍觉妍。芳菲迟最好，唯是谢家怜。
白首羽林郎，丁年戍朔方。阴天瞻碛落，秋日渡辽阳。大漠寒山黑，孤城夜月黄。十年依蓐食，万里带金疮。拂雪陈师祭，冲风立教场。箭飞琼羽合，旗动火云张。虎翼分营势，鱼鳞拥阵行。誓心清塞色，斗血杂沙光。战地晴辉薄，军门晓气长。寇深争暗袭，关迥勒春防。身贱竟何诉，天高徒自伤。功成封宠将，力尽到贫乡。雀老方悲海，鹰衰却念霜。空馀孤剑在，开匣一沾裳。
割爱天文动，敦和国步安。仙姿归旧好，戎意结新欢。并命瞻鹓鹭，同心揖蕙兰。玉箫临祖帐，金榜引征鞍。广陌双旌去，平沙万里看。海云侵鬓起，边月向眉残。突兀阴山迥，苍茫朔野宽。毳庐同甲帐，韦橐比雕盘。义著亲胡俗，仪全识汉官。地邻冰鼠净，天映烛龙寒。节异苏卿执，弦殊蔡女弹。碛分黄渺渺，塞极黑漫漫。欢味膻腥列，徵声佅僸攒。归期先雁候，登路剧鹏抟。上客离心远，西宫草诏殚。丽词传锦绮，珍价掩琅玕。百两开戎垒，千蹄入御栏。瑞光麟阁上，喜气凤城端。尚德曾辞剑，柔凶本舞干。茫茫斗星北，威服古来难。
文物京华盛，讴歌国步康。瑶池供寿酒，银汉丽宸章。灵雨含双阙，雷霆肃万方。代推仙祚远，春共圣恩长。凤扆临花暖，龙垆旁日香。遥知千万岁，天意奉君王。
鸳鹭彤庭际，轩车绮陌前。九城多好色，万井半祥烟。人醉逢尧酒，莺歌荅舜弦。花明御沟水，香暖禁城天。赐宴文逾盛，徵歌物更妍。无穷艳阳月，长照太平年。
云陛临黄道，天门在碧虚。大明含睿藻，元气抱宸居。戈偃征苗后，诗传宴镐初。年华富仙苑，时哲满公车。化入絪缊大，恩垂涣汗馀。悠然万方静，风俗揖华胥。
玉漏飘青璅，金铺丽紫宸。云山九门曙，天地一家春。瑞霭方呈赏，暄风本配仁。岩廊开凤翼，水殿压鳌身。文雅逢明代，欢娱及贱臣。年年未央阙，恩共物华新。
垂拱乾坤正，欢心品类同。紫烟含北极，玄泽付东风。珠缀留晴景，金茎直晓空。发生资盛德，交泰让全功。间气登三事，祥光启四聪。遐荒似川水，天外亦朝宗。
代是文明昼，春当宴喜时。垆烟添柳重，宫漏出花迟。汉典方宽律，周官正采诗。碧霄传凤吹，红旭在龙旗。造化膺神契，阳和沃圣思。无因随百兽，率舞奉丹墀。
睿德符玄化，芳情翊太和。日轮皇鉴远，天仗圣朝多。曙色含金榜，晴光转玉珂。中宫陈广乐，元老进赓歌。莲叶看龟上，桐花识凤过。小臣空击壤，沧海是恩波。
物象朝高殿，簪裾溢上京。春当九衢好，天向万方明。乐报箫韶发，杯看沆瀣生。芙蓉丹阙暖，杨柳玉楼晴。阊阖开中禁，衣裳俨太清。南山同圣寿，长对凤皇城。
日上苍龙阙，香含紫禁林。晴光五云叠，春色九重深。赏叶元和德，文垂雅颂音。景云随御辇，颢气在宸襟。永保无疆寿，长怀不战心。圣朝多庆赐，琼树粉墙阴。
化洽生成遂，功宣动植知。瑞凝三秀草，春入万年枝。凤掖嘉言进，鸳行喜气随。仗临丹地近，衣对碧山垂。渥泽方柔远，聪明本听卑。愿同东观士，长对汉威仪。
繁菊照深居，芳香春不如。闻寻周触士，知伴庾尚书。日晚汀洲旷，天晴草木疏。闲言挥麈柄，清步掩蜗庐。野老能亲牧，高人念远渔。幽丛临古岸，轻叶度寒渠。暮色无狂蝶，秋华有嫩蔬。若为酬郢曲，从此愧璠玙。
潘郎对青镜，乌帽似新裁。晓露鸦初洗，春荷叶半开。堪将护巾栉，不独隔尘埃。已见笼蝉翼，无因映鹿胎。何人呈巧思，好手自西来。有意怜衰丑，烦君致一枚。
兔园春欲尽，别有一丛芳。直似穷阴雪，全轻向晓霜。凝晖侵桂魄，晶彩夺萤光。素萼迎风舞，银房泫露香。水晶帘不隔，云母扇韬铓。纨袖呈瑶瑟，冰容启玉堂。今来碧油下，知自白云乡。留此非吾土，须移凤沼傍。
凝鲜雾渚夕，阳艳绿波风。鱼游乍散藻，露重稍欹红。楚客伤暮节，吴娃泣败丛。促令芳本固，宁望雪霜中。
汉渚常多别，山桥忽重游。向云迎翠辇，当月拜珠旒。寝幌凝宵态，妆奁闭晓愁。不堪鸣杼日，空对白榆秋。
何处春先到，桥东水北亭。冻花开未得，冷酒酌难醒。就日移轻榻，遮风展小屏。更无人劝饮，莺语渐叮咛。
千峰白露后，云壁挂残灯。曙色海边日，经声松下僧。意闲门不闭，年去水空澄。稽首如何问，森罗尽一乘。
象阙趋云陛，龙宫憩石门。清铙犹启路，黄发重攀辕。藻变朝天服，珠怀委地言。那令蓬蒿客，兹席未离尊。
泛棹若流萍，桂寒山更青。望云生碧落，看日下沧溟。潮尽收珠母，沙闲拾翠翎。自趋龙戟下，再为诵芳馨。
闻君动征棹，犯夜故来寻。强置一尊酒，重款百年心。灯白霜气冷，室虚松韵深。南阳三顾地，幸偶价千金。
匡山一亩宫，尚有桂兰丛。凿壁年虽异，穿杨志幸同。貌羸缘塞苦，道蹇为囊空。去谒临川守，因怜鹤在笼。
幢幢云树秋，黄叶下山头。虫响夜难度，梦闲神不游。窗灯寒几尽，帘雨晓阶愁。何以禅栖客，灰心在沃州。
云居避世客，发白习儒经。有地水空绿，无人山自青。废梁悲逝水，卧木思荒庭。向夕霏烟敛，徒看处士星。
病舆憩上馆，缭绕向山隅。荒葛漫欹壁，幽禽啄朽株。力微怯升降，意欲结踟躇。谁能挹香水，一为濯烦纡。
逐客指天涯，人间此路赊。地图经大庾，水驿过长沙。腊月雷州雨，秋风桂岭花。不知荒徼外，何处有人家。
白首年空度，幽居俗岂知。败蕉依晚日，孤鹤立秋墀。久客何由造，禅门不可窥。会同尘外友，斋沐奉威仪。
风鸣云外钟，鹤宿千年松。相思杳不见，月出山重重。
苏武节旄尽，李陵音信稀。梅当陇上发，人向陇头归。
茫茫死复生，惟有古时城。夜半无鸟雀，花枝当月明。
芳兰媚庭除，灼灼红英舒。身为陋巷客，门有绛辕车。朝览夷胡传，暮习颍阳书。盻云高羽翼，待贾蕴璠玙。缨弁虽云阻，音尘岂复疏。若因风雨晦，应念寂寥居。
霭霭复濛濛，非雾满晴空。密添宫柳翠，暗泄路桃红。萦丝光乍失，缘隙影才通。夕迷鸳枕上，朝漫绮弦中。促驷驰香陌，劳莺转艳丛。可怜肠断望，并在洛城东。
秋至触物愁，况当离别筵。短歌销夜烛，繁绪遍高弦。桂水舟始泛，兰堂榻讵悬。一杯勾离阻，三载奉周旋。鸦噪更漏飒，露濡风景鲜。斯须不共此，且为更留连。
孟嘉从宴地，千乘复登临。缘危陟高步，凭旷写幽襟。黄花玩初馥，翠物喜盈斟。云杂组绣色，乐和山水音。旆摇秋吹急，筵卷夕光沈。都人瞻骑火，犹知隔寺深。
寂寞瑶琴上，深知直者情。幸传朱鹭曲，那止素丝名。瑞草人空仰，王言世久行。大方闻正位，乐府动清声。文武音初合，宫商调屡更。谁能向机杼，终日泣无成。
眼重朝眠足，头轻宿醉醒。阳光满前户，雪水半中庭。候变随天气，春生逐地形。北檐梅晚白，东岸柳先青。葱垄抽羊角，松巢堕鹤翎。老来诗更拙，吟罢少人听。
众岛在波心，曾居旧隐林。近闻飞檄急，转忆卧云深。卖药唯供酒，归舟只载琴。遥知明月夜，坐石自开襟。
高楼一何绮，素月复流明。重轩望不极，馀晖揽讵盈。镜华当牖照，钩影隔帘生。逆愁异尊酒，对此难为情。
仙郎早朝退，直省卧南轩。院竹自成赏，阶庭寂不喧。焚香开后阁，起草闭前门。礼乐风流美，光华星位尊。荣兼朱绂贵，交乃布衣存。是日登龙客，无忘君子恩。
刺举官犹屈，风谣政已成。行看换龟组，奏最谒承明。
丰城观汉迹，温谷幸秦馀。地接幽王垒，涂分郑国渠。风威肃文卫，日彩镜雕舆。远岫凝氛重，寒丛对影疏。回瞻汉章阙，佳气满宸居。
元王诗传博，文后宠灵优。鹤盖动宸眷，龙章送远游。函关疏别道，灞岸引行舟。北林分苑树，东流溢御沟。鸟声含羽碎，骑影曳花浮。圣泽九垓普，天文七曜周。方图献雅乐，簪带奉鸣球。
天阔衔江雨，冥冥上客衣。潭清鱼可数，沙晚雁争飞。川谷留云气，鹈鹕傍钓矶。瓢零江海客，欹侧一帆归。
远目瞰秦坰，重阳坐灞亭。既开黄菊酒，还降紫微星。箫鼓谙仙曲，山河入画屏。幸兹陪宴喜，无以效丹青。
万乘临真境，重阳眺远空。慈云浮雁塔，定水映龙宫。宝铎含飙响，仙轮带日红。天文将瑞色，辉焕满寰中。
啼鸟惊眠罢，房栊乘晓开。凤钗金作缕，鸾镜玉为台。妆似临池出，人疑向月来。自怜终不见，欲去复裴回。
樽酒邮亭暮，云帆驿使归。野鸥寒不起，川雨冻难飞。吴会家移遍，轩辕梦去稀。姓杨皆足泪，非是强沾衣。
君向古营州，边风战地愁。草青缦别路，柳亚拂孤楼。人意伤难醉，莺啼咽不流。芳菲只合乐，离思返如秋。
湖南树色尽，了了辨潭州。雨散今为别，云飞何处游。情来偏似醉，泪迸不成流。那向萧条路，缘湘篁竹愁。
画舫照河堤，暄风百草齐。行丝直网蝶，去燕旋遗泥。郡向高天近，人从别路迷。非关御沟上，今日各东西。
旧宅洛川阳，曾游游侠场。水添杨柳色，花绊绮罗香。赵瑟多愁曲，秦家足艳妆。江潭远相忆，春梦不胜长。
砧杵闻秋夜，裁缝寄远方。声微渐湿露，响细未经霜。兰牖唯遮树，风帘不碍凉。云中望何处，听此断人肠。
都尉出居延，强兵集五千。还将张博望，直救范祁连。汉卒悲箫鼓，胡姬湿采旃。如今意气尽，流泪挹流泉。
宵直丹宫近，风传碧树凉。漏稀银箭滴，月度网轩光。凤诏裁多暇，兰灯梦更长。此时颜范贵，十步旧连行。
此囗风雨后，已觉减年华。若待皆无事，应难更有花。管弦临夜急，榆柳向江斜。且莫看归路，同须醉酒家。
北风吹雨雪，举目已悽悽。战鬼秋频哭，征鸿夜不栖。沙平关路直，碛广郡楼低。此去非东鲁，人多事鼓鼙。
此僧迷友著，因病得寻师。话尽山中事，归当月上时。高松连寺影，亚竹入窗枝。闲忆草堂路，相逢非素期。
飘飘东去客，一宿渭城边。远处星垂岸，中流月满船。凉归夜深簟，秋入雨馀天。渐觉家山小，残程尚几年。
一别同袍友，相思已十年。长安多在客，久病忽闻蝉。骤雨才沾地，阴云不遍天。微凉堪话旧，移榻晚风前。
此地闻犹恶，人言是所之。一家书绝久，孤驿梦成迟。八月三湘道，闻猿冒雨时。不须祠楚相，臣节转堪疑。
千里岂云去，欲归如路穷。人间无暇日，马上又秋风。破月衔高岳，流星拂晓空。此时皆在梦，行色独匆匆。
蝉吟槐蕊落，的的是愁端。病觉离家远，贫知处事难。真交无所隐，深语有馀欢。未必闻歌吹，羁心得暂宽。
才薄命如此，自嗟兼自疑。遭逢好交日，黜落至公时。倚玉甘无路，穿杨却未期。更惭君侍坐，问许可言诗。
郗家庭树下，几度醉春风。今日花还发，当时事不同。流言应未息，直道竟难通。徒遣相思者，悲歌向暮空。
玉节随东阁，金闺别旧僚。若为花满寺，跃马上河桥。
九江归路远，万里客舟还。若过巴江水，湘东满碧烟。
倦客惊危路，伤禽绕树枝。非逢暴公子，不敢涕流离。
别梦虽难觉，悲魂最易销。慇勤淮北岸，乡近去家遥。
尘浥多人路，泥归足燕家。可怜缭乱点，湿尽满宫花。
河畔多杨柳，追游尽狭斜。春风一回送，乱入莫愁家。
席上沈香枕，楼中荡子妻。那堪一夜里，长湿两行啼。
星汉转寒更，伊余索寞情。钟催归梦断，雁引远愁生。危壁兰光暗，疏帘露气清。闲庭聊一望，海日为分明。
霓裳下晚烟，留客杏花前。遍问人寰事，新从洞府天。长松皆扫月，老鹤不知年。为说蓬瀛路，云涛几处连。
五岭天无雁，三巴客问津。纷纷轻汉暮，漠漠暗江春。青草连湖岸，繁花忆楚人。芳菲无限路，几夜月明新。
九原临得水，双足是重城。独许为儒老，相怜从骑行。细丛榆塞迥，高点雁山晴。圣主嗤炎汉，无心自勒兵。
炎灵全盛地，明月半秋时。今古人同望，盈亏节暗移。彩凝双月迥，轮度八川迟。共惜鸣珂去，金波送酒卮。
清净此道宫，层台复倚空。偶时三伏外，列席九霄中。平视云端路，高临树杪风。自怜荣末座，前日别池笼。
从公城上来，秋近绝纤埃。楼古秦规在，江分蜀望开。远山标宿雪，末席本寒灰。陪赏今为忝，临欢敢诉杯。
古柏森然地，修严蜀相祠。一过荣异代，三顾盛当时。功德流何远，馨香荐未衰。敬名探国志，饰像慰氓思。昔谒从征盖，今闻拥信旗。固宜光宠下，有泪刻前碑。
斋庄修祀事，旌旆出郊闉。薙草轩墀狭，涂墙赭垩新。谋猷期作圣，风俗奉为神。酹酒成坳泽，持兵列偶人。非才膺宠任，异代揖芳尘。况是平津客，碑前泪满巾。
八方该帝泽，威凤忽来宾。向日朱光动，迎风翠羽新。低昂多异趣，饮啄迥无邻。郊薮今翔集，河图意等伦。闻韶知鼓舞，偶圣愿逡巡。比屋初同俗，垂恩击壤人。
禾黍正离离，南园剪白芝。细腰沈赵女，高髻唱蛮姬。路愧前冈月，梳惭一颔丝。乡人不可语，独念畏人知。
剑外书来日，惊忙自折封。丹青得山水，强健慰心胸。事少胜诸郡，江回见几重。宁悲久作别，且似一相逢。诗合焚香咏，愁应赖酒浓。庾楼寒更忆，肠断雪千峰。
六代骄奢地，三春物象繁。灵湖通涨海，天堑隔中原。晓渡高帆驶，阴风巨舰翻。旌旗西日落，戈甲夏云屯。豹变资陈武，龙飞拥晋元。风流前事尽，文物旧仪存。邪侮尝移润，忠贞几度冤。兴亡山兀兀，今古水浑浑。露滴蜂偷蕊，莺啼日到轩。酒肠堆曲糵，诗思绕乾坤。愁梦全无蝶，离忧每愧萱。形骸劳大块，玉石任炎昆。出处宁由己，升沈未足言。且应中圣乐，坐起任昏昏。
兔边分玉树，龙底耀铜仪。会当同鼓吹，不复问官私。
虽匪囊中物，何坚不可钻。一朝操政柄，定使冠三端。
尔幸无羸角，何用触吾藩。若是升堂者，还应自得门。
酣醉送馀春，醒来恨更频。花残蜂蠹物，叶暗鸟欺人。帘闭高眠贵，斋空浩气新。从今北窗蝶，长是梦中身。
谁言帝城里，独作野人居。石磴晴看叠，山苗晚自锄。相惭五秉粟，尚癖一车书。昔日扬雄宅，还无乡相舆。
树密云萦岸，池遥水际空。芰开方吐镜，蘋动欲含风。渐映沙汀白，微分渚叶红。金波宜共赏，仙棹一宵同。
弱羽怯孤飞，投檐幸所依。衔环唯报德，贺厦本知归。红觜休争顾，丹心自识机。从来攀凤足，生死恋光辉。
已笑良时晚，仍悲别酒催。暖芳随日薄，残片逐风回。黛敛愁歌扇，妆残泣镜台。繁阴莫矜衒，终是共尘埃。
日月金轮动，旃檀碧树秋。塔分鸿雁翅，钟挂凤凰楼。
城枕萧关路，胡兵日夕临。唯凭一炬火，以慰万人心。春老雪犹重，沙寒草不深。如何驱匹马，向此独闲吟。
下马扣荆扉，相寻春半时。扪萝盘磴险，叠石度溪危。松夹莓苔径，花藏薜荔篱。卧云情自逸，名姓厌人知。
殊乡会面时，辛苦两情知。有志年空过，无媒命共奇。吟馀春漏急，语旧酒巡迟。天爵如堪倚，休惊鬓上丝。
一瓶离日外，行指赤城中。去自重云下，来从积水东。攀萝跻石径，挂锡憩松风。回首鸡林道，唯应梦想通。
高殿拂云霓，登临想虎溪。风匀帆影众，烟乱鸟行迷。北倚波涛阔，南窥井邑低。满城尘漠漠，隔岸草萋萋。虚阁延秋磬，澄江响暮鼙。客心还惜去，新月挂楼西。
得意在当年，登坛秉国权。汉推周勃重，晋让赵宣贤。儒德尼丘降，兵钤太白传。援毫飞凤藻，发匣吼龙泉。历火金难耗，零霜桂益坚。从来称玉洁，此更让朱妍。鸳鹭臻门下，貔貅拥帐前。去知清朔漠，行不费陶甄。献画符中旨，推诚契上玄。愿将班固笔，书颂勒燕然。
院似禅心静，花如觉性圆。自然知了义，争肯学神仙。
春来冰未泮，冬至雪初晴。为报方袍客，丰年瑞已成。
珠帘半窗月，修竹一帘风。何事今宵景，无人解与同。
珠帘半床月，青竹满林风。何事今宵景，无人解与同。
春尽花随尽，其如自是花。从来说花意，不过此容华。
铅向铅中出，铅同色不同。若能分皂白，日日是仙翁。
清和春尚在，欢醉日何长。谷鸟随柯转，庭花夺酒香。初晴岩翠滴，向晚树阴凉。别有堪吟处，相留宿草堂。
嘉州山水地，二蜀最为美。翠岭叠峨眉，长澜涌锦水。
钓舟浮浅濑，冈舍晚重林。云放千峰出，花藏一径深。
盛业光书府，徵人尽国英。丝纶贤得相，群俊学为名。宠命垂天锡，崇恩发睿情。熏风清禁籞，文殿述皇明。日霁庭阴出，池曛水气生。欢娱此无限，诗酒自相迎。
睿作超千古，湛恩育万人。递迁俱荷泽，同拜忽为邻。道合徽音畅，芳辰景命新。鼓钟崇享礼，鹓鹭集朝伦。窃位思官谤，凋容谢木春。惭多无以叙，拙备实难陈。进绶怀三少，承光尽百身。自当归第日，何幸列宫臣。
标心之梵宇，运想入仙洲。婴痼乖同好，沈情阻若抽。叶落乍难聚，情离不可收。何日乘杯至，详观演法流。
我行之数万，愁绪百重思。那教六尺影，独步五天陲。
上将可陵师，匹士志难移。如论惜短命，何得满长祇。
众美仍罗列，群英已古今。也知生死分，那得不伤心。
忽告归乡去，崎岖枉涉途。雪岭三秋外，澄沼一事无。
讲习延东观，趋陪盛北宫。惟师恢帝则，敷教叶天工。宣室恩尝异，金华礼更崇。洞门清永日，华绶接微风。萐降尧厨翠，榴开舜酒红。文思光万宇，高议待升中。
良使求图籍，工人巧思饶。全移会稽郡，不散浙江潮。夏禹犹卑室，秦皇尚断桥。宛然山水趣，谁道故乡遥。
飞阁青霞里，先秋独早凉。天花映窗近，月桂拂檐香。华岳三峰小，黄河一带长。空间指归路，烟际有垂杨。
越人传楚俗，截竹竞萦丝。水底深休也，日中远贺之。章施文胜质，列匹美于姬。锦绣侔新段，羔羊寝旧诗。但誇端午节，谁荐屈原祠。把酒时伸奠，汨罗空远而。
瑞塔临初地，金舆幸上方。空边有清净，觉处无馨香。雨霁微尘敛，风秋定水凉。兹辰采仙菊，荐寿庆重阳。
主第簪裾出，王畿春照华。山亭一以眺，城阙带烟霞。横堤列锦帐，傍浦驻香车。欢娱属晦节，酩酊未还家。
地僻双溪合，村深邸舍稀。主人如旧识，稚子觅新诗。洗杓开春酝，淘粳作午炊。春风吹酒醒，琴剑又追随。
一识荆州面，令人意气舒。知心真我辈，遂性即吾庐。佛耳云堪扫，湖山水可渔。明朝整琴剑，踏雪醉骑驴。
夜静月华明，秋深露气清。园林消溽暑，山水送寒声。菊富陶无酒，莼肥翰可羹。人生贵自适，世利不须营。漫舞衣饶冷，狂歌酒易倾。欢酬儿与父，今古梦还醒。笑眼看毛凤，长怀念鹡鸰。干戈时已定，款款话平生。
忆昔永嘉际，中原板荡年。衣冠坠涂炭，舆辂染腥膻。国势多危厄，宗人苦播迁。南来频洒泪，渴骥每思泉。
一别几经春，栖迟晋水滨。鹡鸰长在念，鸿雁忽来宾。五斗嫌腰折，朋山刺眼新。善辞如复我，四海五湖身。
新命千龄启，鸿图累圣馀。天行应潜跃，帝出受图书。礼若传尧旧，功疑复夏初。梦游长不返，何国是华胥。
扣楫洞庭上，清风千里来。留欢一杯酒，欲别复裴回。相见楚山下，渔舟忆钓台。羡君还旧里，归念独悠哉。
云陛褰珠扆，天墀覆绿杨。隔帘妆隐映，向席舞低昂。鸣佩长廊静，开冰广殿凉。欢馀剑履散，同辇入昭阳。
梅发柳依依，黄鹂历乱飞。当歌怜景色，对酒惜芳菲。曲水浮花气，流风散舞衣。通宵留暮雨，上客莫言归。
春来酒味浓，举酒对春丛。一酌千忧散，三杯万事空。放歌乘美景，醉舞向东风。寄语尊前客，生涯任转蓬。
携手登临处，巴陵天一隅。春生云梦泽，水溢洞庭湖。共叹虞翻枉，同悲阮籍途。长沙旧卑湿，今古不应殊。
闻道衡阳外，由来雁不飞。送君从此去，书信定应稀。云海南溟远，烟波北渚微。勉哉孙楚吏，綵服正光辉。
月明湘水白，霜落洞庭乾。放逐长沙外，相逢路正难。云归帝乡远，雁报朔方寒。此别盈襟泪，雍门不假弹。
白羽插雕弓，蜺旌动朔风。平明出金屋，扈辇上林中。逐兽长廊静，呼鹰御苑空。王孙莫谏猎，贱妾解当熊。
白马紫连钱，嘶鸣丹阙前。闻珂自蹀躞，不要下金鞭。
舞怯铢衣重，笑疑桃脸开。方知汉成帝，虚筑避风台。
江南孟夏天，慈竹笋如编。蜃气为楼阁，蛙声作管弦。
禅宫新歇雨，香阁晚登临。邑树晴光起，川苗佳气深。水包城下岸，云细郢中岑。自叹牵卑日，聊开望远心。
水树子云家，峰瀛宛不赊。芥浮舟是叶，莲发岫为花。酌蚁开春瓮，观鱼凭海查。游苏多石友，题赠满瑶华。
昔擅登坛宠，爰光典午朝。刀悬临益梦，龙启渡江谣。茂绩当年举，英魂此地销。唯馀孤垄上，日夕起松飙。
御苑阳和早，章沟柳色新。托根偏近日，布叶乍迎春。秀质方含翠，清阴欲庇人。轻云度斜景，多露滴行尘。袅袅堪离赠，依依独望频。王孙如可赏，攀折在芳辰。
征途几迢遰，客子倦西东。乘流如泛梗，逐吹似惊蓬。飘飖万里外，辛苦百年中。异县心期阻，他乡风月同。云归全岭暗，日落半江红。自然堪迸泪，非是泣途穷。
不语焚香坐，心知道已成。流年衰此世，定力见他生。暮雪馀春冷，寒灯续昼明。寻常五侯至，敢望下阶迎。
近来唯一食，树下掩禅扉。落日寒山磬，多年坏衲衣。白须长更剃，青霭远还归。仍说游南岳，经行是息机。
头发梳千下，休粮带瘦容。养雏成大鹤，种子作高松。白石通宵煮，寒泉尽日舂。不曾离隐处，那得世人逢。
十里寻幽寺，寒流数派分。僧同雪夜坐，雁向草堂闻。静语终灯焰，馀生许峤云。由来多抱疾，声不达明君。
半夜长安雨，灯前越客吟。孤舟行一月，万水与千岑。岛屿夏云起，汀洲芳草深。何当折松叶，拂石剡溪阴。
未知游子意，何不避炎蒸？几日到汉水，新蝉鸣杜陵。秋江待得月，夜语恨无僧。巴峡吟过否，连天十二层。
已知归白阁，山远晚晴看。石室人心静，冰潭月影残。微云分片灭，古木落薪乾。后夜谁闻磬，西峰绝顶寒。
石头城下泊，北固暝钟初。汀鹭潮冲起，船窗月过虚。吴山侵越众，隋柳入唐疏。日欲躬调膳，辟来何府书。
幽深足暮蝉，惊觉石床眠。瀑布五千仞，草堂瀑布边。坛松涓滴露，岳月泬寥天。鹤过君须看，上头应有仙。
相逐一行鸿，何时出碛中？江流翻白浪，木叶落青枫。轻楫浮吴国，繁霜下楚空。春来欢侍阻，正字在东宫。
梅树与山木，俱应摇落初。柴门掩寒雨，虫响出秋蔬。枯槁彰清镜，孱愚友道书。刊文非不朽，君子自相于。
寒水长绳汲，丁泠数滴翻。草通石淙脉，砚带海潮痕。岳色何曾远，蝉声尚未繁。劳思当此夕，苗稼在西原。
又忆西岩寺，秦原草白时。山寻樵径上，人到雪房迟。暮磬潭泉冻，荒林野烧移。闻师新译偈，说拟对旌麾。
萧条微雨绝，荒岸抱清源。入舫山侵塞，分泉稻接村。秋声依树色，月影在蒲根。淹泊方难遂，他宵关梦魂。
受请终南住，俱妨去石桥。林中秋信绝，峰顶夜禅遥。寒草烟藏虎，高松月照雕。霜天期到寺，寺置即前朝。
林下中餐后，天涯欲去时。衡阳过有伴，梦泽出应迟。石磬疏寒韵，铜瓶结夜澌。殷勤讶此别，且未定归期。
拜官从秘省，署职在藩维。多故长疏索，高秋远别离。天寒泗上醉，夜静岳阳棋。使府临南海，帆飞到不迟。
月向南台见，秋霖洗涤馀。出逢危叶落，静看众峰疏。冷露常时有，禅窗此夜虚。相思聊怅望，润气遍衣初。
才行古人齐，生前品位低。葬时贫卖马，远日哭惟妻。孤冢北邙外，空斋中岳西。集诗应万首，物象遍曾题。
高城满夕阳，何事欲沾裳。迁客蓬蒿暮，游人道路长。晴湖胜镜碧，寒柳似金黄。若有相思梦，殷勤载八行。
别我就蓬蒿，日斜飞伯劳。龙门流水急，嵩岳片云高。叹命无知己，梳头落白毛。从军当此去，风起广陵涛。
趋走迫流年，惭经此路偏。密云埋二室，积雪度三川。生类梗萍泛，悲无金石坚。翻鸿有归翼，极目仰联翩。
浩渺浸云根，烟岚没远村。鸟归沙有迹，帆过浪无痕。望水知柔性，看山欲倦魂。纵情犹未已，回马欲黄昏。
一瓶离别酒，未尽即言行。万水千山路，孤舟几月程。川原秋色静，芦苇晚风鸣。迢遰不归客，人传虚隐名。
池满风吹竹，时时得爽神。声齐雏鸟语，画卷老僧真。月出行几步，花开到四邻。江湖心自切，未可挂头巾。
远梦归华顶，扁舟背岳阳。寒蔬修净食，夜浪动禅床。雁过孤峰晓，猿啼一树霜。身心无别念，馀习在诗章。
寂寥思隐者，孤烛坐秋霖。梨栗猿喜熟，云山僧说深。寄书应不到，结伴拟同寻。废寝方终夕，迢迢紫阁心。
桐竹绕庭匝，雨多风更吹。还如旧山夜，卧听瀑泉时。碛雁来期近，秋钟到梦迟。沟西吟苦客，中夕话兼思。
北门杨柳叶，不觉已缤纷。值鹤因临水，迎僧忽背云。白须相并出，清泪两行分。默默空朝夕，苦吟谁喜闻。
夭寿知齐理，何曾免叹嗟。祭回收朔雪，吊后折寒花。野水秋吟断，空山暮影斜。弟兄相识遍，犹得到君家。
波涛路杳然，衰柳洛阳蝉。行李经雷电，禅前漱岛泉。归林久别寺，过越未离船。自说从今去，身应老海边。
讲经春殿里，花绕御床飞。南海几回渡，旧山临老归。潮摇蛮草落，月湿岛松微。空水既如彼，往来消息稀。
虽同一城里，少省得从容。门掩园林僻，日高巾帻慵。孤鸿来半夜，积雪在诸峰。正忆毗陵客，声声隔水钟。
阶前多是竹，闲地拟栽松。朱点草书疏，雪平麻履踪。御沟寒夜雨，宫寺静时钟。此时无他事，来寻不厌重。
原西居处静，门对曲江开。石缝衔枯草，查根上净苔。翠微泉夜落，紫阁鸟时来。仍忆寻淇岸，同行采蕨回。
沈沈百尺馀，功就岂斯须。汲早僧出定，凿新虫自无。藏源重嶂底，澄翳大空隅。此地如经劫，凉潭会共枯。
自从居此地，少有事相关。积雨荒邻圃，秋池照远山。砚中枯叶落，枕上断云闲。野客将禅子，依依偏往还。
知音伸久屈，觐省去光辉。津渡逢清夜，途程尽翠微。云当绵竹叠，鸟离锦江飞。肯寄书来否，原居出亦稀。
草合径微微，终南对掩扉。晚凉疏雨绝，初晓远山稀。落叶无青地，闲身著白衣。朴愚犹本性，不是学忘机。
漏钟仍夜浅，时节欲秋分。泉聒栖松鹤，风除翳月云。踏苔行引兴，枕石卧论文。即此寻常静，来多秖是君。
将军邀入幕，束带便离家。身暖蕉衣窄，天寒碛日斜。火烧冈断苇，风卷雪平沙。丝竹丰州有，春来秖欠花。
曲江春草生，紫阁雪分明。汲井尝泉味，听钟问寺名。墨研秋日雨，茶试老僧铛。地近劳频访，乌纱出送迎。
度岁不相见，严冬始出关。孤烟寒色树，高雪夕阳山。瀑布寺应到，牡丹房甚闲。南朝遗迹在，此去几时还。
曲江春水满，北岸掩柴关。秖有僧邻舍，全无物映山。树阴终日扫，药债隔年还。犹记听琴夜，寒灯竹屋间。
原寺偏邻近，开门物景澄。磬通多叶罅，月离片云棱。寄宿山中鸟，相寻海畔僧。唯愁秋色至，乍可在炎蒸。
拥策背岷峨，终南雨雪和。漱泉秋鹤至，禅树夜猿过。高顶白云尽，前山黄叶多。曾吟庐岳上，月动九江波。
闻道船中病，似忧亲弟兄。信来从水路，身去到柴城。久别长须鬓，相思书姓名。忽然消息绝，频梦却还京。
身从劫劫修，果以此生周。禅定石床暖，月移山树秋。捧盂观宿饭，敲磬过清流。不掩玄关路，教人问白头。
雨馀滋润在，风不起尘沙。边日寡文思，送君吟月华。过山干相府，临水宿僧家。能赋焉长屈，芳春宴杏花。
铜章美少年，小邑在南天。版籍多迁客，封疆接洞田。静江鸣野鼓，发缆带村烟。却笑陶元亮，何须忆醉眠。
羡君休作尉，万事且全身。寰海多虞日，江湖独往人。姓名何处变，鸥鸟几时亲。别后吴中使，应须访子真。
江山事若谙，那肯滞云南。草色分危磴，杉阴近古潭。日斜褒谷鸟，夏浅巂州蚕。吾自疑双鬓，相逢更不堪。
年长惟添懒，经旬止掩关。高人餐药后，下马此林间。对坐天将暮，同来客亦闲。几时能重至，水味似深山。
人皆闻蟋蟀，我独恨蹉跎。白发无心镊，青山去意多。信来漳浦岸，期负洞庭波。时扫高槐影，朝回或恐过。
昔去候温凉，秋山满楚乡。今来从辟命，春物遍涔阳。岳石挂海雪，野枫堆渚樯。若寻吾祖宅，寂寞在潇湘。
夏木鸟巢边，终南岭色鲜。就凉安坐石，煮茗汲邻泉。钟远清霄半，蜩稀暑雨前。幽斋如葺罢，约我一来眠。
知君归有处，山水亦难齐。犹去潇湘远，不闻猿狖啼。穴通茆岭下，潮满石头西。独立生遥思，秋原日渐低。
柳絮落濛濛，西州道路中。相逢春忽尽，独去讲初终。行疾遥山雨，眠迟后夜风。绕房三两树，回日叶应红。
何故谒司空，云山知几重。碛遥来雁尽，雪急去僧逢。清磬先寒角，禅灯彻晓烽。旧房闲片石，倚著最高松。
久住巴兴寺，如今始拂衣。欲临秋水别，不向故园归。锡挂天涯树，房开岳顶扉。下看千里晓，霜海日生微。
秖到潇湘水，洞庭湖未游。饮泉看月别，下峡听猿愁。讲不停雷雨，吟当近海流。降霜归楚夕，星冷玉泉秋。
青枫何不种，林在洞庭村。应为三湘远，难移万里根。斗牛初过伏，菡萏欲香门。旧即湖山隐，新庐葺此原。
幽鸟飞不远，此行千里间。寒冲陂水雾，醉下菊花山。有耻长为客，无成又入关。何时临涧柳，吾党共来攀。
星彩练中见，澄江岂有泥。潮生垂钓罢，楚尽去樯西。碛鸟辞沙至，山鼯隔水啼。会稽半侵海，涛白禹祠溪。
孤城易水头，不忘旧交游。雪压围棋石，风吹饮酒楼。路遥千万里，人别十三秋。吟苦相思处，天寒水急流。
秋宵已难曙，漏向二更分。我忆山水坐，虫当寂寞闻。洞庭风落木，天姥月离云。会自东浮去，将何欲致君。
非惟咎曩时，投刺诣门迟。怅望三秋后，参差万里期。禹留疏凿迹，舜在寂寥祠。此到杳难共，回风逐所思。
秦分积多峰，连巴势不穷。半旬藏雨里，此日到窗中。圆魄将升兔，高空欲叫鸿。故山思不见，碣石泬寥东。
泉来从绝壑，亭敞在中流。竹密无空岸，松长可绊舟。蟪蛄潭上夜，河汉岛前秋。异夕期深涨，携琴却此游。
路多枫树林，累日泊清阴。来去泛流水，翛然适此心。一披江上作，三起月中吟。东省期司谏，云门悔不寻。
云林颇重叠，岑渚复幽奇。汨水斜阳岸，骚人正则祠。苍梧多蟋蟀，白露湿江蓠。擢第荣南去，晨昏近九疑。
英雄典宥州，迢遰苦吟游。风宿骊山下，月斜灞水流。去时初落叶，回日定非秋。太守携才子，看鹏百尺楼。
积水还平岸，春来引郑溪。旧渠通郭下，新堰绝湖西。嵩少分明对，潇湘阔狭齐。客游随庶子，孤屿草萋萋。
原野正萧瑟，中间分散情。吏从甘扈罢，诏许朔方行。边日沈残角，河关截夜城。云居闲独往，长老出房迎。
野僧来别我，略坐傍泉沙。远道擎空钵，深山蹋落花。无师禅自解，有格句堪誇。此去非缘事，孤云不定家。
几岁阻干戈，今朝劝酒歌。羡君无白发，走马过黄河。旧宅兵烧尽，新宫日奏多。妖星还有角，数尺铁重磨。
蹉跎随汎梗，羁旅到西州。举翮笼中鸟，知心海上鸥。山光分首暮，草色向家秋。若更登高岘，看碑定泪流。
江岸一相见，空令惜此分。夕阳行带月，酌水少留君。野地初烧草，荒山过雪云。明年还调集，蝉可在家闻。
游魂自相叫，宁复记前身。飞过邻家月，声连野路春。梦边催晓急，愁处送风频。自有沾花血，相和雨滴新。
辞秦经越过，归寺海西峰。石涧双流水，山门九里松。曾闻清禁漏，却听赤城钟。妙宇研磨讲，应齐智者踪。
战战复兢兢，犹如履薄冰。虽然叨一掾，还似说三乘。瓶汲南溪水，书来北岳僧。戆愚兼抱疾，权纪不相应。
五字诗成卷，清新韵具偕。不同狂客醉，自伴律僧斋。春别和花树，秋辞带月淮。却归登第日，名近榜头排。
长江飞鸟外，主簿跨驴归。逐客寒前夜，元戎予厚衣。雪来松更绿，霜降月弥辉。即日调殷鼎，朝分是与非。
地必寻天目，溪仍住若耶。帆随风便发，月不要云遮。极浦浮霜雁，回潮落海查。峨嵋省春上，立雪指流沙。
下视白云时，山房盖树皮。垂枝松落子，侧顶鹤听棋。清净从沙劫，中终未日欹。金光明本行，同侍出峨嵋。
嗟以龙钟身，如何岁复新。石门思隐久，铜镜强窥频。花发新移树，心知故国春。谁能平此恨，岂是北宗人。
出家从丱岁，解论造玄门。不惜挥谈柄，谁能听至言。中时山果熟，后夏竹阴繁。此去逢何日，峨嵋晓复昏。
白云峰下城，日夕白云生。人老江波钓，田侵海树耕。吴山钟入越，莲叶吹摇旌。诗异石门思，涛来向越迎。
朗咏高斋下，如将古调弹。翻鸿向桂水，来雪渡桑乾。滴滴玉漏曙，翛翛竹籁残。曩年曾宿此，亦值五陵寒。
我来从北鄙，子省涉西陵。白发初相识，秋山拟共登。邻居帝城雨，会宿御沟冰。未报见贻作，耿然中夜兴。
晴峰三十六，侍立上春台。同宿别离恨，共看星月回。野莺临苑语，河棹历江来。便寄相思札，缄封花下开。
七百里山水，手中楖栗粗。松生师坐石，潭涤祖传盂。长拟老岳峤，又闻思海湖。惠能同俗姓，不是岭南卢。
未住青云室，中秋独往年。上方嵩若寺，下视雨和烟。祖岂无言去，心因断臂传。不知能已后，更有几灯然。
洗足下蓝岭，古师精进同。心知溪卉长，居此玉林空。西殿宵灯磬，东林曙雨风。旧峰邻太白，石座雨苔濛。
剃发鬓无雪，去年三十三。山过春草寺，磬度落花潭。得句才邻约，论宗意在南。峰灵疑懒下，苍翠太虚参。
冯翊蒲西郡，沙冈拥地形。中条全离岳，清渭半和泾。夜暮眠明月，秋深至洞庭。犹来交辟士，事别偃林扃。
家楚婿于秦，携妻去养亲。陆行千里外，风卷一帆新。夜泊疏山雨，秋吟捣药轮。芜城登眺作，才动广陵人。
月色四时好，秋光君子知。南山昨夜雨，为我写清规。独鹤耸寒骨，高杉韵细飔。仙家缥缈弄，髣髴此中期。
绮里祠前后，山程践白云。溯流随大旆，登岸见全军。晓角吹人梦，秋风卷雁群。雾开方露日，汉水底沙分。
因贫行远道，得见旧交游。美酒易倾尽，好诗难卒酬。公堂朝共到，私第夜相留。不觉入关晚，别来林木秋。
濯志俱高洁，儒科慕冉颜。家辞临水郡，雨到读书山。栖鸟棕花上，声钟砾阁间。寂寥窗户外，时见一舟还。
燕存鸿已过，海内几人愁。欲问南宗理，将归北岳修。若无攀桂分，秖是卧云休。泉树一为别，依稀三十秋。
居在青门里，台当千万岑。下因冈助势，上有树交阴。陵远根才近，空长畔可寻。新晴登啸处，惊起宿枝禽。
先生修道处，茆屋远嚣氛。叩齿坐明月，支颐望白云。精神含药色，衣服带霞纹。无话瀛洲路，多年别少君。
乱山秋木穴，里有灵蛇藏。铁锡挂临海，石楼闻异香。出尘头未白，入定衲凝霜。莫话五湖事，令人心欲狂。
飘蓬多塞下，君见益潸然。迥碛沙衔日，长河水接天。夜泉行客火，晓戍向京烟。少结相思恨，佳期芳草前。
凝愁对孤烛，昨日饮离杯。叶下故人去，天中新雁来。连沙秋草薄，带雪暮山开。苑北红尘道，何时见远回。
官高频敕授，老免把犁锄。一主长江印，三封东省书。不无濠上思，唯食圃中蔬。梦幻将泡影，浮生事只如。
四气相陶铸，中庸道岂销。夏云生此日，春色尽今朝。陋巷贫无闷，毗耶疾未调。已栽天末柏，合抱岂非遥。
石溪同夜泛，复此北斋期。鸟绝吏归后，蛩鸣客卧时。锁城凉雨细，开印曙钟迟。忆此漳川岸，如今是别离。
功烈尚书孙，琢磨风雅言。渡河山凿处，陟岘汉滩喧。梦想吟天目，宵同话石门。枫林叶欲下，极浦月清暾。
一自残春别，经炎复到凉。萤从枯树出，蛩入破阶藏。落叶书胜纸，闲砧坐当床。东门因送客，相访也何妨。
二千馀里路，一半是波涛。未晓著衣起，出城逢日高。关山多寇盗，扶侍带弓刀。临别不挥泪，谁知心郁陶。
遥知白石室，松柏隐朦胧。月落看心次，云生闭目中。五更钟隔岳，万尺水悬空。苔藓嵌岩所，依稀有径通。
伊阳耽酒尉，朗咏醉醒新。应见嵩山里，明年踯躅春。一千寻树直，三十六峰邻。流水潺潺处，坚贞玉涧珉。
每逢词翰客，邀我共寻君。果见闲居赋，未曾流俗闻。也知邻市井，宛似出嚣氛。却笑巢由辈，何须隐白云。
稍怜公事退，复遇夕阳时。北朔霜凝竹，南山水入篱。吟怀沧海侣，空问白云师。恨不相从去，心惟野鹤知。
来从城上峰，京寺暮相逢。往往语复默，微微雨洒松。家贫初罢吏，年长畏闻蛩。前日犹拘束，披衣起晓钟。
寂寞吾庐贫，同来二阁人。所论唯野事，招作住云邻。古寺期秋宿，平林散早春。漱流今已矣，巢许岂尧臣。
去有巡台侣，荒溪众树分。瓶残秦地水，锡入晋山云。秋月离喧见，寒泉出定闻。人间临欲别，旬日雨纷纷。
岸凿青山破，江开白浪寒。日沈源出海，春至草生滩。梓匠防波溢，蓬仙畏水乾。从今疏决后，任雨滞峰峦。
不侵南亩务，已拔北江流。涪水方移岸，浔阳有到舟。潭澄初捣药，波动乍垂钩。山可疏三里，从知历亿秋。
大宁犹未到，曾渡北浮桥。晓出爬船寺，手擎紫栗条。差池不相见，怅望至今朝。近日营家计，绳悬一小瓢。
在越居何寺，东南水路归。秋江洗一钵，寒日晒三衣。默听鸿声尽，行看叶影飞。囊中无宝货，船户夜扃稀。
跃蹄归鲁日，带漏别秦星。易折芳条桂，难穷邃义经。登封多泰岳，巡狩遍沧溟。家在何林下，梁山翠满庭。
未委衡山色，何如对塔峰。曩宵曾宿此，今夕值秋浓。羽族栖烟竹，寒流带月钟。井甘源起异，泉涌渍苔封。
天寒吟竟晓，古屋瓦生松。寄信船一只，隔乡山万重。树来沙岸鸟，窗度雪楼钟。每忆江中屿，更看城上峰。
池亭沈饮遍，非独曲江花。地远路穿海，春归冬到家。火山难下雪，瘴土不生茶。知决移来计，相逢期尚赊。
自是根机钝，非关夏腊深。秋来江上寺，夜坐岭南心。井凿山含月，风吹磬出林。祖师携只履，去路杳难寻。
元日更新夜，斋身称净衣。数星连斗出，万里断云飞。霜下磬声在，月高坛影微。立听师语了，左肘系符归。
故人在城里，休寄海边书。渐去老不远，别来情岂疏。砚冰催腊日，山雀到贫居。每有平戎计，官家别敕除。
休官匹马在，新意入山中。更住应难遂，前期恨不同。集蝉苔树僻，留客雨堂空。深夜谁相访，惟当清净翁。
相访夕阳时，千株木未衰。石泉流出谷，山雨滴栖鸱。漏向灯听数，酒因客寝迟。今宵不尽兴，更有月明期。
今朝笑语同，几日百忧中。鸟度剑门静，蛮归泸水空。步霜吟菊畔，待月坐林东。且莫孤此兴，勿论穷与通。
丽句传人口，科名立可图。移居见山烧，买树带巢乌。游远风涛急，吟清雪月孤。却思初识面，仍未有多须。
病身来寄宿，自扫一床闲。反照临江磬，新秋过雨山。竹阴移冷月，荷气带禅关。独住天台意，方从内请还。
悬帆待秋水，去入杳冥间。东海几年别，中华此日还。岸遥生白发，波尽露青山。隔水相思在，无书也是闲。
过岭行多少，潮州涨满川。花开南去后，水冻北归前。望鹭吟登阁，听猿泪滴船。相思堪面话，不著尺书传。
芳林杏花树，花落子西东。今夕曲江雨，寒催朔北风。乡书沧海绝，隐路翠微通。寂寂相思际，孤釭残漏中。
一食复何如，寻山无定居。相逢新夏满，不见半年馀。听话龙潭雪，休传鸟道书。别来还似旧，白发日高梳。
身依吴寺老，黄叶几回看。早讲林霜在，孤禅隙月残。井通潮浪远，钟与角声寒。已有南游约，谁言礼谒难。
宾佐兼归觐，此行江汉心。别离从阙下，道路向山阴。孤屿消寒沫，空城滴夜霖。若邪溪畔寺，秋色共谁寻。
衣多苔藓痕，犹拟更趋门。自夏虽无病，经秋不过原。积泉留岱鸟，叠岫隔巴猿。琴月西斋集，如今岂复言。
剑门倚青汉，君昔未曾过。日暮行人少，山深异鸟多。猿啼和峡雨，栈尽到江波。一路白云里，飞泉洒薜萝。
立马柳花里，别君当酒酣。春风渐向北，云雁不飞南。明晓日初一，今年月又三。鞭羸去暮色，远岳起烟岚。
筮算重重吉，良期讵可迁。不同牛女夜，是配凤凰年。佩玉春风里，题章蜡烛前。诗书与箴训，夫哲又妻贤。
鸟道雪岑巅，师亡谁去禅。几尘增灭后，树色改生前。层塔当松吹，残踪傍野泉。唯嗟听经虎，时到坏庵边。
去日重阳后，前程菊正芳。行车辗秋岳，落叶坠寒霜。云入汉天白，风高碛色黄。蒲轮待恐晚，求荐向诸方。
禅庭高鸟道，回望极川原。樵径连峰顶，石泉通竹根。木深犹积雪，山浅未闻猿。欲别尘中苦，愿师贻一言。
紫阁旧房在，新家中岳东。烟波千里隔，消息一朝通。寒日汀洲路，秋晴岛屿风。分明杜陵叶，别后两经红。
坚冰连夏处，太白接青天。云塞石房路，峰明雨外巅。夜禅临虎穴，寒漱撇龙泉。后会不期日，相逢应信缘。
求鱼未得食，沙岸往来行。岛月独栖影，暮天寒过声。堕巢因木折，失侣遇弦惊。频向烟霄望，吾知尔去程。
麟德燃香请，长安春几回。夜闲同像寂，昼定为吾开。讲罢松根老，经浮海水来。六年双足履，只步院中苔。
蒋宅为亭榭，蔡城东郭门。潭连秦相井，松老汉朝根。已积苍苔遍，何曾旧径存。高斋无事后，时复一携尊。
楚水临轩积，澄鲜一亩馀。柳根连岸尽，荷叶出萍初。极浦清相似，幽禽到不虚。夕阳庭际眺，槐雨滴疏疏。
杜陵千里外，期在末秋归。既见林花落，须防木叶飞。楚从何地尽，淮隔数峰微。回首馀霞失，斜阳照客衣。
闲宵因集会，柱史话先生。身爱无一事，心期往四明。松枝影摇动，石磬响寒清。谁伴南斋宿，月高霜满城。
精灵归恍惚，石磬韵曾闻。即日是前古，谁人耕此坟。旧游孤棹远，故域九江分。本欲蓬瀛去，餐芝御白云。
掩扉当太白，腊数等松椿。禁漏来遥夜，山泉落近邻。经声终卷晓，草色几芽春。海内知名士，交游准上人。
格与功俱造，何人意不降。一宵三梦柳，孤泊九秋江。擢第名重列，冲天字几双。誓为仙者仆，侧执驭风幢。
玉垒山中寺，幽深胜概多。药成彭祖捣，顶受七轮摩。去腊催今夏，流光等逝波。会当依粪扫，五岳遍头陀。
剑南归受贺，太学赋声雄。山路长江岸，朝阳十月中。芽新抽雪茗，枝重集猿枫。卓氏琴台废，深芜想径通。
不日即登坛，枪旗一万竿。角吹边月没，鼓绝爆雷残。中国今如此，西荒可取难。白衣思请谒，徒步在长安。
晓钟催早朝，自是赴嘉招。舟泊湘江阔，田收楚泽遥。雁惊起衰草，猿渴下寒条。来使黔南日，时应问寂寥。
住此园林久，其如未是家。叶书传野意，檐溜煮胡茶。雨后逢行鹭，更深听远蛙。自然还往里，多是爱烟霞。
公堂秋雨夜，已是念园林。何事疾病日，重论山水心。孤灯明腊后，微雪下更深。释子乖来约，泉西寒磬音。
迢遰岷峨外，西南驿路高。几程寻崄栈，独宿听寒涛。白鸟飞还立，青猿断更号。往来从此过，词体近风骚。
买得足云地，新栽药数窠。峰头盘一径，原下注双河。春寺闲眠久，晴台独上多。南斋宿雨后，仍许重来么。
俱为落第年，相识落花前。酒泻两三盏，诗吟十数篇。行岐逢塞雨，嘶马上津船。树影高堂下，回时应有蝉。
此生披衲过，在世得身闲。日午游都市，天寒往华山。言归文字外，意出有无间。仙掌云边树，巢禽时出关。
来时乖面别，终日使人惭。易记卷中句，难忘灯下谈。湿苔黏树瘿，瀑布溅房庵。音信如相惠，移居古井南。
秋日登高望，凉风吹海初。山川明已久，河汉没无馀。远近涯寥夐，高低中太虚。赋因王阁笔，思比谢游疏。
大内曾持论，天南化俗行。旧房山雪在，春草岳阳生。晓了莲经义，堪任宝盖迎。王侯皆护法，何寺讲钟鸣。
此别诚堪恨，荆襄是旧游。眼光悬欲落，心绪乱难收。花木三层寺，烟波五相楼。因君两地去，长使梦悠悠。
中秋期夕望，虚室省相容。北斗生清漏，南山出碧重。露寒鸠宿竹，鸿过月圆钟。此夜情应切，衡阳旧住峰。
胆壮乱须白，金疮蠹百骸。旌旗犹入梦，歌舞不开怀。燕雀来鹰架，尘埃满箭靫。自誇勋业重，开府是官阶。
去去行人远，尘随马不穷。旅情斜日后，春色早烟中。流水穿空馆，闲花发故宫。旧乡千里思，池上绿杨风。
分手向天涯，迢迢泛海波。虽然南地远，见说北人多。山暖花常发，秋深雁不过。炎方饶胜事，此去莫蹉跎。
此别天涯远，孤舟泛海中。夜行常认火，帆去每因风。蛮国人多富，炎方语不同。雁飞难度岭，书信若为通。
独向山中见，今朝又别离。一心无挂住，万里独何之。到处绝烟火，逢人话古时。此行无弟子，白犬自相随。
今日清明节，园林胜事偏。晴风吹柳絮，新火起厨烟。杜草开三径，文章忆二贤。几时能命驾，对酒落花前。
晓行沥水楼，暮到悬泉驿。林月值云遮，山灯照愁寂。
海底有明月，圆于天上轮。得之一寸光，可买千里春。
丈夫未得意，行行且低眉。素琴弹复弹，会有知音知。
莫叹迢遰分，何殊咫尺别。江楼到夜登，还见南台月。
南游衡岳上，东往天台里。足蹑华顶峰，目观沧海水。
四十归燕字，千年外始吟。已将书北岳，不用比南金。
对雨思君子，尝茶近竹幽。儒家邻古寺，不到又逢秋。
一枝青竹榜，泛泛绿萍里。不见钓鱼人，渐入秋塘水。
二句三年得，一吟双泪流。知音如不赏，归卧故山秋。
闻说到扬州，吹箫有旧游。人来多不见，莫是上迷楼。
沙鸟浮还没，山云断复连。棹穿波底月，船压水中天。
上陟千人坐，低窥百尺松。碧池藏宝剑，寒涧宿潜龙。
壮士不曾悲，悲即无回期。如何易水上，未歌先泪垂。
往往东林下，花香似火焚。故园从小别，夜雨近秋闻。野菜连寒水，枯株簇古坟。泛舟同远客，寻寺入幽云。斜日扉多掩，荒田径细分。相思蝉几处，偶坐蝶成群。会宿曾论道，登高省议文。苦吟遥可想，边叶向纷纷。
索莫对孤灯，阴云积几层。自嗟怜十上，谁肯待三徵。心被通人见，文叨大匠称。悲秋秦塞草，怀古汉家陵。城静高崖树，漏多幽沼冰。过声沙岛鹭，绝行石庵僧。岂谓旧庐在，谁言归未曾。
石楼云一别，二十二三春。相逐升堂者，几为埋骨人。涕流闻度瘴，病起喜还秦。曾是令勤道，非惟恤在迍。疏衣蕉缕细，爽味茗芽新。钟绝滴残雨，萤多无近邻。溪潭承到数，位秩见辞频。若个山招隐，机忘任此身。
挂席从古路，长风起广津。楚城花未发，上苑蝶来新。半没湖波月，初生岛草春。孤霞临石镜，极浦映村神。细响吟乾苇，馀馨动远蘋。欲凭将一札，寄与沃洲人。
白石床无尘，青松树有鳞。一莺啼带雨，两树合从春。荒榭苔胶砌，幽丛果堕榛。偶来疏或数，当暑夕胜晨。露滴星河水，巢重草木薪。终南同往意，赵北独游身。渡叶司天漏，惊蛩远地人。机清公干族，也莫卧漳滨。
梁园趋戟节，海草几枯春。风水难遭便，差池未振鳞。姓名犹语及，门馆阻何因。苦拟修文卷，重擎献匠人。吟看青岛处，朝退赤墀晨。根爱杉栽活，枝怜雪霰新。缀篇嗟调逸，不和揣才贫。早晚还霖雨，滂沱洗月轮。揠苗方灭裂，成器待陶钧。困坂思回顾，迷邦辄问津。数行望外札，绝句握中珍。是日荣游汴，当时怯往陈。鸿舂乖汉爵，桢病卧漳滨。岳整五千仞，云惟一片身。故山离未死，秋水宿经旬。下第能无恧，高科恐有神。罢耕田料废，省钓岸应榛。慷慨知音在，谁能泪堕巾。
沧溟深绝阔，西岸郭东门。弋者罗夷鸟，桴人思峤猿。威棱高腊冽，煦育极春温。陂淀封疆内，蒹葭壁垒根。摇鞞边地脉，愁箭虎狼魂。水县卖纱市，盐田煮海村。枝条分御叶，家世食唐恩。武可纵横讲，功从战伐论。天涯生月片，屿顶涌泉源。非是泥池物，方因雷雨尊。沈谋藏未露，邻境帖无喧。青冢骄回鹘，萧关陷吐蕃。何时霖岁旱，早晚雪邦冤。迢遰瞻旌纛，浮阳寄咏言。
走马从边事，新恩受外台。勇看双节出，期破八蛮回。许国家无恋，盘江栈不摧。移军刁斗逐，报捷剑门开。角咽狝猴叫，鼙乾霹雳来。去年新甸邑，犹滞佐时才。
抱琴非本意，生事偶相萦。口尚袁安节，身无子贱名。地寒春雪盛，山浅夕风轻。百战馀荒野，千夫渐耦耕。一杯宜独夜，孤客恋交情。明日疲骖去，萧条过古城。
不唯诗著籍，兼又赋知名。议论于题称，春秋对问精。半应阴骘与，全赖有司平。归去峰峦众，别来松桂生。涨江流水品，当道白云坑。勿以攻文捷，而将学剑轻。制衣新濯锦，开酝旧烧罂。同日升科士，谁同膝下荣。
终过盟津书，分明梦不虚。人从清渭别，地隔太行馀。宾幕谁嫌静，公门但晏如。櫑鞞乾霹雳，斜汉湿蟾蜍。追琢垂今后，敦庞得古初。井台怜操筑，漳岸想丕疏。亦冀铿珉佩，终当直石渠。此身多抱疾，幽里近营居。忆漱苏门涧，经浮楚泽潴。松栽侵古影，荤断尚芹菹。语嘿曾延接，心源离滓淤。谁言姓琴氏，独跨角生鱼。
驴骏胜羸马，东川路匪赊。一缄论贾谊，三蜀寄严家。澄彻霜江水，分明露石沙。话言声及政，栈阁谷离斜。自著衣偏暖，谁忧雪六花。裹裳留阔襆，防患与通茶。山馆中宵起，星河残月华。双僮前日雇，数口向天涯。良乐知骐骥，张雷验镆铘。谦光贤将相，别纸圣龙蛇。岂有斯言玷，应无白璧瑕。不妨圆魄里，人亦指虾蟆。
何处初投刺，当时赴尹京。淹留花柳变，然诺肺肠倾。避暑蝉移树，高眠雁过城。人家嵩岳色，公府洛河声。联句逢秋尽，尝茶见月生。新衣裁白苧，思从曲江行。
昔属时霖滞，今逢腊雪多。南猜飘桂渚，北讶雨交河。尽灭平芜色，弥重古木柯。空中离白气，岛外下沧波。隐者迷樵道，朝人冷玉珂。夕繁仍昼密，漏间复钟和。想积高嵩顶，新秋皎月过。
残春别镜陂，罢郡未霜髭。行李逢炎暑，山泉满路岐。云藏巢鹤树，风触啭莺枝。三省同虚位，双旌带去思。入城宵梦后，待漏月沈时。长策并忠告，从容写玉墀。
出入土门偏，秋深石色泉。径通原上草，地接水中莲。采菌依馀蘖，拾薪逢刈田。镊挦白发断，兵阻尺书传。避路来华省，抄诗上彩笺。高斋久不到，犹喜未经年。
高飞空外鹄，下向禁中池。岸印行踪浅，波摇立影危。来从千里岛，舞拂万年枝。踉跄孤风起，裴回水沫移。幽音清露滴，野性白云随。太液无弹射，灵禽翅不垂。
绿竹临诗酒，婵娟思不穷。乱枝低积雪，繁叶亚寒风。萧飒疑泉过，萦回有径通。侵庭根出土，隔壁笋成丛。疏影纱窗外，清音宝瑟中。卷帘终日看，欹枕几秋同。万顷歌王子，千竿伴阮公。露光怜片片，雨润爱濛濛。嶰谷蛮湖北，湘川灀水东。何如轩槛侧，苍翠袅长空。
的皪舒芳艳，红姿映绿蘋。摇风开细浪，出沼媚清晨。翻影初迎日，流香暗袭人。独披千叶浅，不竞百花春。鱼戏参差动，龟游次第新。涉江如可采，从此免迷津。
绝境久蒙蔽，芟萝方迨兹。樵苏尚未及，冠冕谁能知。缘崖开径小，架木度空危。水激千雷发，珠联万贯垂。阴晴状非一，昏旦势多奇。井识轩辕迹，坛馀汉武基。猿声响深洞，岩影倒澄池。想像虬龙去，依稀羽客随。玩奇目岂倦，寻异神忘疲。干云松作盖，积翠薜成帷。含意攀丹桂，凝情顾紫芝。芸香蔼芳气，冰镜彻圆规。胥念沧波远，徒怀魏阙期。徵黄应计日，莫鄙北山移。
一种灵苗异，天然体性虚。叶如斜界纸，心似倒抽书。
帘捲竹轩清，四邻无语声。漏从吟里转，月自坐来明。草木露华湿，衣裳寒气生。难逢知鉴者，空悦此时情。
敢竞桃李色，自呈刀尺功。蝶犹迷剪翠，人岂辨裁红。
春禽犹竞啭，夏木忽交阴。稍觉秋山远，俄惊冬霰深。
壶中冰始结，盘上露初圆。何意瑶池雪，欲夺鹤毛鲜。
道士牛已至，仙家鸟亦来。骨为神不朽，眼向故人开。
劳鲂莲渚内，汗马火旂间。平生血诚尽，不独左轮殷。
已见池尽墨，谁言突不黔。漆身恩未报，貂裘弊岂嫌。
四溟杯渌醑，五岳髻青螺。挥汗曾成雨，画地亦成河。
蚊眉自可托，蜗角岂劳争。欲效丝毫力，谁知蝼蚁诚。
八树拂丹霄，四时青不凋。秋风何处起，先袅最长条。
夹岸复连沙，枝枝摇浪花。月明浑似雪，无处认渔家。
绮霞明赤岸，锦缆绕丹枝。楚客正愁绝，西风且莫吹。
游丝何所似，应最似春心。一向风前乱，千条不可寻。
花阑莺亦懒，不语似含情。何言百啭舌，唯馀一两声。
一声清溽暑，几处促流年。志士心偏苦，初闻独泫然。
雨绝苍苔地，月斜青草阶。蛩鸣谁不怨，况是正离怀。
枫岸月斜明，猿啼旅梦惊。愁多肠易断，不待第三声。
那言柳乱垂，尽日任风吹。欲识千条恨，和烟折一枝。
倾心曾向日，在手幸摇风。羡尔逢提握，知名自谢公。
幽深红叶寺，清净白毫僧。古殿长鸣磬，低头礼昼灯。
朝下有闲思，南沟边水行。因来见寥落，转自叹平生。白首丈夫气，赤心知己情。留诗本相慰，却忆苦吟声。
惯猎金河路，曾逢雪不迷。射雕青冢北，走马黑山西。戍远旌幡少，年深帐幕低。酬恩须尽敌，休说梦中闺。
疏桐馀一干，风雨日萧条。岁晚琴材老，天寒桂叶凋。已悲根半死，复恐尾全焦。幸在龙门下，知音肯寂寥。
白露暧秋色，月明清漏中。痕沾珠箔重，点落玉盘空。竹动时惊鸟，莎寒暗滴虫。满园生永夜，渐欲与霜同。
渺渺楚江上，风旗摇去舟。马归云梦晚，猿叫洞庭秋。别思满南渡，乡心生北楼。巴陵山水郡，应称谢公游。
近出圭峰下，还期又不赊。身闲多宿寺，官满未移家。罢钓临秋水，开尊对月华。自当蓬阁选，岂得卧烟霞。
南行春已满，路半水茫然。楚望花当渡，湘阴橘满川。山横湖色上，帆出鸟行前。此任无辞远，亲人贵用还。
世上方传教，山中未得归。闲花飘讲席，驯鸽污禅衣。积雨谁过寺，残钟自掩扉。寒来垂顶帽，白发剃应稀。
何处销愁宿，携囊就远僧。中宵吟有雪，空屋语无灯。静境唯闻铎，寒床但枕肱。还因爱闲客，始得见南能。
闭门无事后，此地即山中。但觉鸟声异，不知人境同。晚花开为雨，残果落因风。独坐还吟酌，诗成酒已空。
自得家林趣，常时在外稀。对僧餐野食，迎客著山衣。雀斗翻檐散，蝉惊出树飞。功成他日后，何必五湖归。
秋色庭芜上，清朝见露华。疏篁抽晚笋，幽药吐寒芽。引水新渠净，登台小径斜。人来多爱此，萧爽似仙家。
禁掖朝回后，林园胜赏时。野人来辨药，庭鹤往看棋。晚日明丹枣，朝霜润紫梨。还因重风景，犹自有秋诗。
圣代少封事，闲居方屏喧。漏寒云外阙，木落月中园。山鸟宿檐树，水萤流洞门。无人见清景，林下自开尊。
万事谁能问，一名犹未知。贫当多累日，闲过少年时。灯下和愁睡，花前带酒悲。无谋常委命，转觉命堪疑。
红叶落湘川，枫明映水天。寻钟过楚寺，拥锡上泷船。病客思留药，迷人待说禅。南中多古迹，应访虎溪泉。
贫女貌非丑，要须缘嫁迟。还似求名客，无媒不及时。
吟想旧经过，花时奈远何。别来长似见，春梦入关多。
山月吟声苦，春风引思长。无由及尘土，犹带杏花香。
山寺秋时后，僧家夏满时。清凉多古迹，几处有新诗。
客泪如危叶，长悬零落心。况是悲秋日，临风制不禁。
别远心更苦，遥将目送君。光华不可见，孤鹤没秋云。
古木闽州道，驱羸落照间。投村碍野水，问店隔荒山。
茜马渡泸水，北来如鸟轻。几年朝凤阙，一日破龟城。此地有征战，谁家无死生。人悲还旧里，鸟喜下空营。弟侄意初定，交朋心尚惊。自从经难后，吟苦似猿声。
扰扰走人寰，争如占得闲。防愁心付酒，求静力登山。见药芳时采，逢花好处攀。望云开病眼，临涧洗愁颜。春色流岩下，秋声碎竹间。锦文苔点点，钱样菊斑斑。路远朝无客，门深夜不关。鹤飞高缥缈，莺语巧绵蛮。养拙甘沈默，忘怀绝险艰。更怜云外路，空去又空还。
朔将引双旌，山遥碛雪平。经年通国信，计日得蕃情。野次依泉宿，沙中望火行。远雕秋有力，寒马夜无声。看猎临胡帐，思乡见汉城。来春拥边骑，新草满归程。
二室峰前水，三川府右亭。乱流深竹径，分绕小花汀。池角通泉脉，堂心豁地形。坐中寒瑟瑟，床下细泠泠。雨夜思巫峡，秋朝想洞庭。千年孤镜碧，一片远天青。鱼戏摇红尾，鸥闲退白翎。荷倾泻珠露，沙乱动金星。藤架如纱帐，苔墙似锦屏。龙门人少到，仙棹自多停。游忆高僧伴，吟招野客听。馀波不能惜，便欲养浮萍。
姓李应须礼，言荣又不荣。身长三尺半，头毛犹未生。
古泉犹玉色，散木自閒身。挹秀寻芳躅，赓题步后尘。登山谢双屐，漉酒一陶巾。谁得向清净，居亭作主人。
怜君授衣月，远作泛舟行。江阔桐庐岸，山深建德城。千寻乔木影，七里暮滩声。兴尽当停棹，临流更濯缨。
边草旱不春，剑光增野尘。战场收骥尾，清瀚怯龙鳞。帆色起归越，松声厌避秦。几时逢范蠡，处处是通津。
积雪没兰溪，邻州望不迷。波中分雁宿，树杪接猿啼。婺女家空在，星郎手未携。故山新寺额，掩泣荷重题。
故山登第去，不似旧归难。帆卷江初夜，梅生洞少寒。采薇留客饮，折竹扫仙坛。名在仪曹籍，何人肯挂冠。
玉座临新岁，朝盈万国人。火连双阙晓，仗列五门春。瑞雪销鸳瓦，祥光在日轮。天颜不敢视，称庆拜空频。
缑山明月夜，岑寂隔尘氛。紫府参差曲，清宵次第闻。韵流多入洞，声度半和云。拂竹鸾惊侣，经松鹤对群。蟾光听处合，仙路望中分。坐惜千岩曙，遗香过汝坟。
榔粟步溪光，随云到上方。经秋禅客病，积雨石楼荒。古藓糜鹿迹，阴崖松桧香。平生豁所思，吟啸倚苍苍。
一声初应侯，万木已西风。便感异乡客，先于离塞鸿。日斜金谷静，雨过石城空。此处不堪听，萧条千古同。
高卧白云乡，崖泉对阁凉。守贫无属道，多病数求方。耕犊惊雷毙，寒芜入圃荒。如何帝未梦，吟苦顶铺霜。
高奇一百篇，造化见工全。积思游沧海，冥搜入洞天。神珠迷罔象，瑞玉匪雕镌。休叹不得力，离骚千古传。
移桧托禅子，携家上赤城。拂琴天籁寂，欹枕海涛生。云白寒峰晚，鸟歌春谷晴。又闻求桂楫，载月十洲行。
何人见植初，老树梵王居。山鬼暗栖托，樵夫难破除。声高秋汉迥，影倒月潭虚。尽日无僧倚，清风长有馀。
圆塘绿水平，鱼跃紫莼生。要路贫无力，深村老退耕。犊随原草远，蛙傍堑篱鸣。拨棹茶川去，初逢谷雨晴。
吟高鄙俗流，傲逸访巢由。古寺寻僧饭，寒岩衣鹿裘。园桃山鼠啮，崖蜜猎人偷。遂这个清性，浮生不苟求。
珍木生奇亩，低枝拂梵宫。因开四界分，本自百花中。当夏阴涵绿，临秋色变红。君看药草喻，何减太阳功。
秋蓂开六叶，元圣诞千年。绕殿祥风起，当空瑞日悬。道光中国主，人识大罗仙。敢赞无疆寿，香花上法筵。
万方瞻圣日，九土仰清光。磬地山河壮，弥天福寿长。瑞烟薰法界，真偈启仁王。看献千秋乐，千秋乐未央。
天界宜春赏，禅门不掩关。宸游双阙外，僧引百花间。车马喧长路，烟云净远山。观空复观俗，皇鉴此中闲。
可讶东篱菊，能知节候芳。细枝青玉润，繁蕊碎金香。爽气浮朝露，浓姿带夜霜。泛杯传寿酒，应共乐时康。
望苑招延后，禅扉访道馀。祗言俟文雅，何意及庸虚。率性多非学，缘情偶自书。清风闻寺响，白日见心初。重道逢轩后，崇儒过魏储。青宫列芳梓，玄圃积琼琚。郑鼠宁容者，齐竽久舍诸。龙怀受恩感，含思几踌躇。
天上万年枝，人间不可窥。道场三教会，心地百王期。侍读沾恩早，传香驻日迟。在筵还向道，通籍许言诗。空愧陪仙列，何阶答圣慈。从今精至理，长愿契无为。
庆寿千龄远，敷仁万国通。登霄欣有路，捧日愧无功。仙驾三山上，龙生二月中。修斋长乐殿，讲道大明宫。此地人难到，诸天事不同。法筵花散后，空界满香风。
无事到扬州，相携上酒楼。药囊为赠别，千载更何求。
去住知何处，空将一剑行。杀人虽取次，为事爱公平。戟立嗔髭鬓，星流忿眼睛。晓来湘市说，拂曙别辽城。
劳歌好自看，终久偶齐桓。五字若教易，一名争得难。侵窗红树老，荫砌雪花残。莫效齐僚属，东归剪钓竿。
家国各万里，同吟六七年。可堪随北雁，迢遰向南天。水共行人远，山将落日连。春淮有双鲤，莫忘尺书传。
闽越曾为塞，将军旧置营。我歌空感慨，西北望神京。
城楼多峻极，列酌恣登攀。迥林飞鸟上，高榭代人间。天势围平野，河流入断山。今年菊花事，并是送君还。
献岁春犹浅，园林未尽开。雪和新雨落，风带旧寒来。听鸟闻归雁，看花识早梅。生涯知几日，更被一年催。
珍木郁清池，风荷左右披。浅觞宁及醉，慢舸不知移。荫簟流光冷，凝簪照影欹。胡为独羁者，雪涕向涟漪。
诏出凤凰宫，新恩连帅雄。江湖经战阵，草木待仁风。豪右贪威爱，纡繁德简通。多惭君子顾，攀饯路尘中。
钟梵送沈景，星多露渐光。风中兰靡靡，月下树苍苍。夜殿若山横，深松如涧凉。羸然虎溪子，迟我一虚床。杳杳空寂舍，濛濛莲桂香。拥褐依西壁，纱灯霭中央。
寂寞一怅望，秋风山景清。此中惟草色，翻意见人行。荒径饶松子，深萝绝鸟声。阳崖全带日，宽嶂偶通耕。拙昧难容世，贫寒别有情。烦君琼玖赠，幽懒百无成。
帝里阳和日，游人到御园。暖催新景气，春认旧兰荪。咏德先臣没，成蹊大树存。见桐犹近井，看柳尚依门。献地非更宅，遗忠永奉恩。又期攀桂后，来赏百花繁。
羁旅逢佳节，逍遥忽见招。同倾菊花酒，缓棹木兰桡。平楚堪愁思，长江去寂寥。猿啼不离峡，滩沸镇如潮。举目关山异，伤心乡国遥。徒言欢满座，谁觉客魂消。
已被月知处，斩新风到来。无人伴幽境，多取木兰栽。
贱子守柴荆，谁人记姓名。风云千骑降，草木一阳生。礼异江河动，欢殊里巷惊。称觞容侍坐，看竹许同行。遇觉沧溟浅，恩疑太岳轻。尽搜天地物，无谕此时情。
杳杳复苍然，无云日暮天。象分青气外，景尽赤霄前。渐吐星河色，遥生水木烟。从容难附丽，顾步欲澄鲜。但见收三素，何能测上玄。应非暂呈瑞，不许出山川。
吾道丧已久，吾师何此来。门无尘事闭，卷有国风开。野迥霜先白，庭荒叶自堆。寒暄吟罢后，犹喜话天台。
江南近腊时，已亚雪中枝。一夜欲开尽，百花犹未知。人情皆共惜，天意欲教迟。莫讶无浓艳，芳筵正好吹。
结束何妨早，将行四顾频。山前犹见月，陌上未逢人。远树动宿鸟，危桥怯病身。渐明恒自慰，应免复迷津。
戛玉音难尽，凝人思转清。依稀流户牖，髣髴在檐楹。更逐松风起，还将涧水并。乐中和旧曲，天际转馀声。漂渺浮烟远，温柔入耳轻。想如君子佩，时得上堂鸣。
西坂何缭绕，青林问子家。天寒噪野雀，日晚度城鸦。寂历道傍树，曈昽原上霞。兹情不可说，长恨隐沦赊。
长安渭桥路，行客别时心。献赋温泉毕，无媒魏阙深。黄莺啼就马，白日暗归林。三十名未立，君还惜寸阴。
持衡出帝畿，星指夜郎飞。神女云迎马，荆门雨湿衣。听猿收泪罢，系雁待书稀。蛮貊虽殊俗，知君肝胆微。
越客新安别，秦人旧国情。舟乘晚风便，月带上潮平。花路西施石，云峰句践城。明州报两掾，相忆二毛生。
冠古积荣盛，当时数戟门。旧交丞相子，继世五侯孙。长剑倚天外，短书盈万言。秋风一送别，江上黯消魂。
谪远自安命，三年已忘归。同声愿执手，驿骑到门扉。云是帝乡去，军书谒紫微。曾为金马客，向日泪沾衣。
名公作逐臣，驱马拂行尘。旧国问郧子，劳歌过郢人。一川花送客，二月柳宜春。奉料竹林兴，宽怀此别晨。
开士度人久，空岩花雾深。徒知燕坐处，不见有为心。兰若门对壑，田家路隔林。还言證法性，归去比黄金。
夕到玉京寝，窅冥云汉低。魂交仙室蝶，曙听羽人鸡。滴沥花上露，清泠松下溪。明当访真隐，挥手入无倪。
相逢此溪曲，胜托在烟霞。潭影竹间动，岩阴檐外斜。人言上皇代，犬吠武陵家。借问淹留日，春风满若耶。
仙郎偏好道，凿沼象瀛洲。鱼乐随情性，船行任去留。秦人辨鸡犬，尧日识巢由。归客衡门外，仍怜返景幽。
华阳仙洞口，半岭拂云看。窈窕穿苔壁，差池对石坛。方随地脉转，稍觉水晶寒。未果变金骨，归来兹路难。
羽客北山寻，草堂松径深。养神宗示法，得道不知心。洞户逢双履，寥天有一琴。更登玄圃上，仍种杏成林。
宝坊求往迹，神理驻沿洄。雁塔酬前愿，王身更后来。加持将暝合，朗悟豁然开。两世分明见，馀生复几哉。
世界莲花藏，行人香火缘。灯王照不尽，中夜寂相传。
道林隐形胜，向背临层霄。松覆山殿冷，花藏溪路遥。珊珊宝幡挂，焰焰明灯烧。迟日半空谷，春风连上潮。少凭水木兴，暂令身心调。愿谢携手客，兹山禅诵饶。
郡有化城最，西穷叠嶂深。松门当涧口，石路在峰心。幽见夕阳霁，高逢暮雨阴。佛身瞻绀发，宝地践黄金。云向竹溪尽，月从花洞临。因物成真悟，遗世在兹岑。
谪宦闻尝赋，游仙便作诗。白银双阙恋，青竹一龙骑。先入茅君洞，旋过葛稚陂。无然列禦寇，五日有还期。
哽噎卑末手，抑塞多不谬。嵯峨难遥望，恐怕年终朽。
九日浔阳县，门门有菊花。白衣今送酒，若个是陶家？
九日重阳节，开门有菊花。不知来送酒，若个是陶家。
山上天将近，人间路渐遥。谁当云里见，知欲渡仙桥。
楚水夜潮平，仙舟烬烛明。美人歌一曲，坐客不胜情。罗幕香风倦，纱巾舞袖轻。遨游正得意，云雨莫来迎。
西别秦关近，东行陕服长。川原馀让畔，歌吹忆遗棠。河水流城下，山云起路傍。更怜栖泊处，池馆绕林篁。
停桡横水中，举目孤烟外。借问吴溪人，谁家有山卖。
中禁夕沈沈，幽篁别作林。色连鸡树近，影落凤池深。为重凌霜节，能虚应物心。年年承雨露，长对紫庭阴。
三休寻磴道，九折步云霓。瀍涧临江北，郊原极海西。沙平瓜步出，树远绿杨低。南指晴天外，青峰是会稽。
白简尝持宪，黄图复尹京。能标百郡则，威肃一朝清。典秩崇三礼，临戎振五兵。更闻传世业，才子有高名。
封树遵同穴，生平此共归。镜埋鸾已去，泉掩凤何飞。薤挽疑笳曲，松风思翟衣。扬名将宠赠，泉路满光辉。
结宇依青嶂，开轩对绿畴。树交花两色，溪合水同流。竹径春来扫，兰尊夜不收。逍遥自得意，鼓腹醉中游。
神女归巫峡，明妃入汉宫。捣衣馀石在，荐枕旧台空。行雨有时度，溪流何日穷。至今词赋里，凄怆写遗风。
北林夜方久，南月影频移。何啻飞三匝，犹言未得枝。
退迹依三径，辞荣继二疏。圣情容解印，帝里许悬车。已去龙楼籍，犹分御廪储。风泉输耳目，松竹助玄虚。调护心常在，山林意有馀。应嗤紫芝客，远就白云居。
嘉瑞生天色，葱茏几效祥。树摇三殿侧，日映九城傍。仙雾今同色，卿云未可章。拱汾疑鼎气，临渭比荣光。岂并春风旧，俄同圣寿长。微臣时一望，短羽欲翱翔。
丽日催迟景，和风扇早春。暖浮丹凤阙，韶媚黑龙津。澹荡迎仙仗，霏微送画轮。绿摇官柳散，红待禁花新。舞席皆回雪，歌筵暗送尘。幸当阳律候，惟愿及佳辰。
新阳归上苑，嘉树独含妍。散漫添和气，曈昽卷曙烟。流辉宜圣日，接影贵芳年。自与恩光近，那关煦妪偏。结根诚得地，表寿愿符天。谁道凌寒质，从兹不暧然。
秋月沿霄汉，亭亭委素辉。山明桂花发，池满夜珠归。入牖人偏揽，临枝鹊正飞。影连平野净，轮度晓云微。晶晃浮轻露，裴回映薄帷。此时千里道，延望独依依。
制律窥元化，因声感八风。还从万籁起，更与五音同。习习芦灰上，泠泠玉管中。气随时物好，响彻霁天空。自得阴阳顺，能令惠泽通。愿吹寒谷里，从此达前蒙。
剖竹随皇命，分忧镇大藩。恩波怀魏阙，献纳望天阍。政奉南风顺，心依北极尊。梦魂通玉陛，动息寄朱轩。直以蒸黎念，思陈政化源。如何子牟意，今古道斯存。
肆目如云处，三田大有秋。葱茏初蔽野，散漫正盈畴。稍混从龙势，宁同触石幽。紫芒分羃羃，青颖澹油油。始惬仓箱望，终无灭裂忧。西成知不远，雨露复何酬。
美玉常为器，兹焉变漏卮。酒浆悲莫挹，樽俎念空施。符彩功难补，盈虚数已亏。岂惟孤玩好，抑亦类瑕疵。清越音虽在，操持意渐隳。赋形期大匠，良璞勿同斯。
已赜希微理，知将静默邻。坐忘宁有梦，迹灭示凝神。化蝶诚知幻，徵兰匪契真。抱玄虽解带，守一自离尘。寥朗壶中晓，虚明洞里春。翛然碧霞客，那比漆园人。
系缆石城下，恣吟怀暂开。江人桡艇子，将谓莫愁来。
九十九冈遥，天寒雪未消。羸童牵瘦马，不敢过危桥。
驻马高溪侧，旅人千里情。雁山山下水，还作此泉声。
恨苦泪不落，耿然东北心。空囊与瘦马，羁绁意应深。
苇岸风吹雨，沙汀月照霜。还同我兄弟，零落不成行。
平生偏好酒，劳尔劝吾餐。但得杯中满，时光度不难。
瑜佩升青殿，秾华降紫微。还如桃李发，更似凤皇飞。金屋真离象，瑶台起婺徽。綵缨纷碧坐，缋羽泛褕衣。
丛云霭晓光，湛露晞朝阳。天文天景丽，睿藻睿词芳。玉庭散秋色，银宫生夕凉。太平超邃古，万寿乐无疆。
殊类骄无长，王师示有征。中军才受律，妖寇已亡精。斩虏还遮塞，绥降更筑城。从来攻必克，天策振奇兵。
问道图书盛，尊儒礼教兴。石渠因学广，金殿为贤升。日月恩光照，风云宠命膺。谋谟言可范，舟楫事斯凭。宴喜明时洽，光辉湛露凝。大哉尧作主，天下颂歌称。
玄漠圣恩通，由来书轨同。忽闻窥月满，相聚寇云中。庙略占黄气，神兵出绛宫。将军行逐虏，使者亦和戎。一举轒辒灭，再麾沙漠空。直将威禁暴，非用武为雄。饮至明军礼，酬勋锡武功。干戈还载戢，文德在唐风。
乐贤闻往诰，褒德偶兹辰。端揆升元老，师谋择累仁。紫庭崇让毕，粉署礼容陈。既荷恩荣旧，俱承宠命新。天文悬瑞色，圣酒汎华茵。杂遝喧箫鼓，欢娱洽搢绅。掖垣招近侍，虚薄厕清尘。共保坚贞节，常期雨露均。
兹地五湖邻，艰哉万里人。惊飙翻是托，危浪亦相因。宣室才华子，金闺讽议臣。承明有三入，去去速归轮。
茂先寔王佐，仲举信时英。气睹冲天发，人将下榻迎。圭符肃有命，江国远徂征。九派期方越，千钧或所轻。高帆出风迥，孤屿入云平。遄迈嗟于役，离忧空自情。饰簪陪早岁，接壤厕专城。旷别心弥轸，宏规义转倾。徒然恨饥渴，况乃讽瑶琼。
徒闻管弦切，不见舞腰回。赖有歌梁合，尘飞一半来。
花寒未聚蝶，色艳已惊人。悬知陌上柳，应妒手中春。
不远灞陵边，安居向十年。入门穿竹径，留客听山泉。鸟啭深林里，心闲落照前。浮名竟何益，从此愿栖禅。
安禅一室内，左右竹亭幽。有法知不染，无言谁敢酬。鸟飞争向夕，蝉噪已先秋。烦暑自兹适，清凉何所求。
竟陵西塔寺，踪迹尚空虚。不独支公住，曾经陆羽居。草堂荒产蛤，茶井冷生鱼。一汲清泠水，高风味有馀。
迢迢文杏馆，跻攀日已屡。南岭与北湖，前看复回顾。
当轩弥滉漾，孤月正裴回。谷口猿声发，风传入户来。
孤舟信一泊，南垞湖水岸。落日下崦嵫，清波殊淼漫。
空阔湖水广，青荧天色同。舣舟一长啸，四面来清风。
映池同一色，逐吹散如丝。结阴既得地，何谢陶家时。
濑声喧极浦，沿涉向南津。汎汎鸥凫渡，时时欲近人。
来过竹里馆，日与道相亲。出入唯山鸟，幽深无世人。
绿堤春草合，王孙自留玩。况有辛夷花，色与芙蓉乱。
积雨晦空曲，平沙灭浮彩。辋水去悠悠，南山复何在。
不是厨中丳，争知䏑里心。井边银钏落，展转恨还深。
不信长相忆，抬头问取天。风吹荷叶动，无夜不摇莲。
簳蜡为红烛，情知不自由。细丝斜结网，争奈眼相钩。
遮莫鼕鼕动，须倾满满杯。金吾如借问，但道玉山颓。
胜游经小苑，闲望上春城。御路韶光发，宫池柳色轻。乍浓含雨润，微澹带云晴。羃历残烟敛，摇扬落照明。几条垂广殿，数树影高旌。独有风尘客，思同雨露荣。
圆丘才展礼，佳气近初分。太史新簪笔，高台纪彩云。烟空和缥缈，晓色共氛氲。道泰资贤辅，年丰荷圣君。恭惟司国瑞，兼用察人文。应念怀铅客，终朝望碧雰。
澹荡和风至，芊绵碧草长。徐吹遥扑翠，半偃乍浮光。叶似翻宵露，丛疑扇夕阳。逶迤明曲渚，照耀满回塘。白芷生还暮，崇兰泛更香。谁知揽结处，含思向馀芳。
登楼逃盛夏，万象正埃尘。对面雷嗔树，当街雨趁人。檐疏蛛网重，地湿燕泥新。吟罢清风起，荷香满四邻。
闻君有双鹤，羁旅洛城东。未放归仙去，何如乞老翁。且将临野水，莫闭在樊笼。好是长鸣处，西园白露中。
出佐青油幕，来吟白雪篇。须为九皋鹤，莫上五湖船。故态君应在，新诗我亦便。元侯看再入，好被暂流连。
危事经非一，浮荣得是空。白头官舍里，今日又春风。
阳和行庆赐，尺度及群公。荷宠承佳节，倾心立大中。短长思合制，远近贵攸同。共仰财成德，将酬分寸功。作程施有政，垂范播无穷。愿续南山寿，千春奉圣躬。
阴律随寒改，阳和应节生。祥云观魏阙，瑞气映秦城。验炭论时政，书云受岁盈。晷移长日至，雾敛远霄清。景暖仙梅动，风柔御柳倾。那堪封得意，空对物华情。
翼亮登三命，谟猷本一心。致斋移秘府，祗事见冲襟。皓月当延阁，祥风自禁林。相庭方积玉，王度已如金。运偶唐虞盛，情同丙魏深。幽兰与白雪，何处寄庸音。
凤池新雨后，池上好风光。取酒愁春尽，留宾喜日长。柳丝迎画舸，水镜写雕梁。潭洞迷仙府，烟霞认醉乡。莺声随笑语，竹色入壶觞。晚景含澄澈，时芳得艳阳。飞凫拂轻浪，绿柳暗回塘。逸韵追安石，高居胜辟彊。杯停新令举，诗动綵笺忙。顾谓同来客，欢游不可忘。
东阁听泉落，能令野兴多。散时犹带沫，淙处即跳波。偏洗磷磷石，还惊泛泛鹅。色清尘不染，光白月相和。喷雪萦松竹，攒珠溅芰荷。对吟时合响，触树更摇柯。照圃红分药，侵阶绿浸莎。日斜车马散，馀韵逐鸣珂。
记得谢家诗，清和即此时。馀花数种在，密叶几重垂。芳谢人人惜，阴成处处宜。水萍争点缀，梁燕共追随。乱蝶怜疏蕊，残莺恋好枝。草香殊未歇，云势渐多奇。单服初宁体，新篁已出篱。与春为别近，觉日转行迟。绕树风光少，侵阶苔藓滋。惟思奉欢乐，长得在西池。
似锦如霞色，连春接夏开。波红分影入，风好带香来。得地依东阁，当阶奉上台。浅深皆有态，次第暗相催。满地愁英落，缘堤惜棹回。芳浓濡雨露，明丽隔尘埃。似著胭脂染，如经巧妇裁。奈花无别计，只有酒残杯。
病来佳兴少，老去旧游稀。笑语纵横作，杯觞络绎飞。清谈如水玉，逸韵贯珠玑。高位当金铉，虚怀似布衣。已容狂取乐，仍任醉忘机。舍眷将何适，留欢便是归。凤仪常欲附，蚊力自知微。愿假尊罍末，膺门自此依。
不归丹掖去，铜竹漫云云。唯喜因过我，须知未贺君。诗闻安石咏，香见令公熏。欲首函关路，来披缑岭云。貂蝉公独步，鸳鹭我同群。插羽先飞酒，交锋便战文。镇嵩知表德，定鼎为铭勋。顾鄙容商洛，徵欢候汝坟。频年多谑浪，此夕任喧纷。故态犹应在，行期未要闻。游藩荣已久，捧袂惜将分。讵厌杯行疾，唯愁日向曛。穷阴初莽苍，离思渐氤氲。残雪午桥岸，斜阳伊水濆。上谟尊右掖，全略静东军。万顷徒称量，沧溟讵有垠。
成周文酒会，吾友胜邹枚。唯忆刘夫子，而今又到来。欲迎先倒屣，亦坐便倾杯。饮许伯伦右，诗推公干才。久曾聆郢唱，重喜上燕台。昼话墙阴转，宵欢斗柄回。新声还共听，故态复相咍。遇物皆先赏，从花半未开。起时乌帽侧，散处玉山颓。墨客喧东阁，文星犯上台。咏吟君称首，疏放我为魁。忆戴何劳访，留髡不用猜。奉觞承曲糵，落笔捧琼瑰。醉弁无妨侧，词锋不可摧。水轩看翡翠，石径践莓苔。童子能骑竹，佳人解咏梅。洛中三可矣，邺下七悠哉。自向风光急，不须弦管催。乐观鱼踊跃，闲爱鹤裴回。烟柳青凝黛，波萍绿拨醅。春榆初改火，律管又飞灰。红药多迟发，碧松宜乱栽。马嘶驼陌上，鹢泛凤城隈。色色时堪惜，些些病莫推。涸流寻轧轧，馀刃转恢恢。从此知心伏，无因敢自媒。室随亲客入，席许旧寮陪。逸兴嵇将阮，交情陈与雷。洪炉思哲匠，大厦要群材。他日登龙路，应知免曝鳃。
东洛言归去，西园告别来。白头青眼客，池上手中杯。离瑟殷勤奏，仙舟委曲回。征轮今欲动，宾阁为谁开。坐弄琉璃水，行登绿缛堆。花低妆照影，萍散酒吹醅。岸荫新抽竹，亭香欲变梅。随游多笑傲，遇胜且裴回。澄澈连天镜，潺湲出地雷。林塘难共赏，鞍马莫相催。信及鱼还乐，机忘鸟不猜。晚晴槐起露，新雨石添苔。拟作云泥别，尤思顷刻陪。歌停珠贯断，饮罢玉峰颓。虽有逍遥志，其如磊落才。会当重入用，此去肯悠哉。
促坐宴回塘，送君归洛阳。彼都留上宰，为我说中肠。威凤池边别，冥鸿天际翔。披云见居守，望日拜封章。春尽年华少，舟通景气长。送行欢共惜，寄远意难忘。东道瞻轩盖，西园醉羽觞。谢公深眷眄，商皓信辉光。旧德推三友，新篇代八行。
漠漠复溶溶，乘春任所从。映林初展叶，触石未成峰。旭日消寒翠，晴烟点净容。霏微将似灭，深浅又如重。薄彩临溪散，轻阴带雨浓。空馀负樵者，岭上自相逢。
猫儿不识主，傍家搦老鼠。两家不须争，将来与裴谞。
邢茅虽旧锡，邸第是初荣。迹往伤遗事，恩深感直声。云孙方庆袭，池馆忽春生。古甃开泉井，新禽绕画楹。自然垂带砺，况复激忠贞。必使千年后，长书竹帛名。
鱼鳞息枯池，广之使涵泳。疏凿得蒙泉，澄明睹明镜。
冕旒初负扆，卉服尽朝天。旸谷初移日，金炉渐起烟。芬馨流远近，散漫入貂蝉。霜仗凝逾白，朱栏映转鲜。始看浮阙在，稍见逐风迁。为沐皇家庆，来瞻羽卫前。
律穷方数寸，室暗在三重。伶管灰先动，秦正节已逢。商声辞玉笛，羽调入金钟。密叶翻霜彩，轻冰敛水容。望鸿南去绝，迎气北来浓。愿托无凋性，寒林自比松。
泐潭形胜地，祖塔在云湄。浩劫有穷日，真风无坠时。岁华空自老，消息竟谁知。到此轻尘虑，功名自可遗。
浔阳贤太守，遗庙古溪边。树影入流水，石门当洞天。幡花凝宝座，香案俨炉烟。若到千年后，重修事宛然。
寂寂金庭洞，清香发桂枝。鱼吞左慈钓，鹅踏右军池。此地常无事，冲天自有期。向来逢道士，多欲驾文螭。
侯门初拥节，御苑柳丝新。不是悲殊命，唯愁别近亲。黄莺迁古木，朱履从清尘。想到千山外，沧江正暮春。
白发添双鬓，空宫又一年。音书鸿不到，梦寐兔空悬。地远星辰侧，天高雨露偏。圣期知有感，云海漫相连。
今古同嘉节，欢娱但异名。陶公缘绿醑，谢傅为苍生。酒泛金英丽，诗通玉律清。何言辞物累，方系万人情。
重九思嘉节，追欢从谢公。酒清欺玉露，菊盛愧金风。不待秋蟾白，须沈落照红。更将门下客，酬和管弦中。
岁律行将变，君恩竟未回。门前即潮水，朝去暮常来。
千里隔烟波，孤舟宿何处？遥思耿不眠，淮南夜风雨。
偶出送山客，不知游梵宫。秋光古松下，谁伴一仙翁。
秋树却逢暖，未凋能几时。何须尚松桂，摇动暂青枝。
夜情河耿耿，春恨草绵绵。唯有嫦娥月，从今照墓田。
红烛剪还明，绿尊添又满。不愁前路长，只畏今宵短。
循涯不知浅，见底似非深。永日无波浪，澄澄照我心。
日下夕阴长，前山凝积翠。白鸟一行飞，联联粉书字。
只谓一苍翠，不知犹数重。晚来云映处，更见两三峰。
久喜房廊接，今成道路赊。明朝回首处，此地是天涯。
好觅凌霜质，仍须带雨栽。须知剖竹日，便是看松来。
一览断金集，再悲埋玉人。牙弦千古绝，珠泪万行新。
欧冶将成器，风胡幸见逢。发硎思剸玉，投水化为龙。讵肯藏深匣，终朝用刜钟。莲花生宝锷，秋日励霜锋。鍊质才三尺，吹毛过百重。击磨如不倦，提握愿长从。
寒销山水地，春遍帝王州。北阙晴光动，南山喜气浮。夭红妆暖树，急绿走阴沟。思妇开香阁，王孙上玉楼。氛氲直城北，骀荡曲江头。今日灵台下，翻然却是愁。
霁日彫琼彩，幽庭减夜寒。梅飘馀片积，日堕晚光残。零落偏依桂，霏微不掩兰。阴林披雾縠，小沼破冰盘。曲槛霜凝砌，疏篁玉碎竿。已闻三径好，犹可访袁安。
君吟十二载，辛苦必能官。造化犹难隐，生灵岂易谩。猿跳高岳静，鱼摆大江宽。与我为同道，相留夜话阑。
寂寥虽下邑，良宰有清威。苦节长如病，为官岂肯肥。山多村地狭，水浅客舟稀。上国搜贤急，陶公早晚归。
莫怪苦吟迟，诗成鬓亦丝。鬓丝犹可染，诗病却难医。山暝云横处，星沈月侧时。冥搜不可得，一句至公知。
惟君怀至业，万里信悠悠。路向东溟出，枝来北阙求。家无一夜梦，帆挂隔年秋。鬓发争禁得，孤舟往复愁。
高阁水风清，开门日送迎。帆张独鸟起，乐奏大鱼惊。骤雨拖山过，微风拂面生。闲吟虽得句，留此谢多情。
十九条平路，言平又崄巇。人心无算处，国手有输时。势迥流星远，声乾下雹迟。临轩才一局，寒日又西垂。
僻居门巷静，竟日坐阶墀。鹊喜虽传信，蛩吟不见诗。笋抽通旧竹，梅落立闲枝。此际无尘挠，僧来称所宜。
官小任还重，命官难偶然。皇恩轻一邑，赤子病三年。瘦马稀餐粟，羸童不识钱。如君清苦节，到处有人传。
相送短亭前，知君愚复贤。事多凭夜梦，老为待明年。春树添山脊，晴云学晓烟。雄文有公道，此别莫潸然。
因诗相识久，忽此告临途。便是有船发，也须容市沽。精吟五个字，稳泛两重湖。长短逢公道，清名振帝都。
因乱事空王，孤心亦不伤。梵僧为骨肉，柏寺作家乡。眼闭千行泪，头梳一把霜。诗书不得力，谁与问苍苍。
北风沙漠地，吾子远从军。官路虽非远，诗名要且闻。蝉悲欲落日，雕下拟阴云。此去难相恋，前山掺袂分。
一别几寒暄，迢迢隔塞垣。相思长有事，及见却无言。静坐将茶试，闲书把叶翻。依依又留宿，圆月上东轩。
大片向空舞，出门肌骨寒。路岐平即易，沟壑满应难。兔穴归时失，禽枝宿处乾。豪家宁肯厌，五月画图看。
寂寞掩荆扉，昏昏坐欲痴。事无前定处，愁有并来时。日影才添线，鬓根已半丝。明庭正公道，应许苦心诗。
一岁几盈亏，当轩重此期。幸无偏照处，刚有不明时。色静云归早，光寒鹤睡迟。相看吟未足，皎皎下疏篱。
极目望空阔，马羸程又赊。月生方见树，风定始无沙。楚水辞鱼窟，燕山到雁家。如斯名利役，争不老天涯。
九衢南面色，苍翠绝纤尘。寸步有闲处，百年无到人。禁林寒对望，太华净相邻。谁与群峰并，祥云瑞露频。
高冈微雨后，木脱草堂新。惟有疏慵者，来看淡薄人。竹牙生碍路，松子落敲巾。粗得玄中趣，当期宿话频。
独立凭危阑，高低落照间。寺分一派水，僧锁半房山。对面浮世隔，垂帘到老闲。烟云与尘土，寸步不相关。
南岳古般若，自来天下知。翠笼无价寺，光射有名诗。一水涌兽迹，五峰排凤仪。高僧引闲步，昼出夕阳归。
一片无尘地，高连梦泽南。僧居跨鸟道，佛影照鱼潭。朽蘖云斜映，平芜日半涵。行行不得住，回首望烟岚。
鹿门山上寺，突兀尽无尘。到此修行者，应非取次人。鸟过惊石磬，日出碍金身。何计生烦恼，虚空是四邻。
浪高风力大，挂席亦言迟。及到堪忧处，争如未济时。鱼龙侵莫测，雷雨动须疑。此际情无赖，何门寄所思。
动步忧多事，将行问四邻。深山不畏虎，当路却防人。豪富田园废，疲羸屋舍新。自惭为旅客，无计避烟尘。
妄动远抛山，其如馁与寒。投人言去易，开口说贫难。泽国云千片，湘江竹一竿。时明未忍别，犹待计穷看。
欲往几经年，今来意豁然。江风长借客，岳雨不因天。戏鹭飞轻雪，惊鸿叫乱烟。晚秋红藕里，十宿寄渔船。
四远参寻遍，修行却不行。耳边无俗语，门外是前生。塔见移来影，钟闻过去声。一斋唯默坐，应笑我营营。
怪得意相亲，高携一轴新。能搜大雅句，不似小乘人。岳麓擎枯桧，潇湘吐白蘋。他年遇同道，为我话风尘。
忆昔与吾师，山中静论时。总无方是法，难得始为诗。冻犬眠乾叶，饥禽啄病梨。他年白莲社，犹许重相期。
曾居五老峰，所得共谁同。才大天全与，吟精楚欲空。客来庭减日，鸟过竹生风。早晚摇轻拂，重归瀑布中。
凄凉繐幕下，香吐一灯分。斗老输寒桧，留闲与白云。挈盂曾几度，传衲不教焚。泣罢重回首，暮山钟半闻。
静景凭高望，光分翠嶂开。崄飞千尺雪，寒扑一声雷。过去云冲断，旁来烧隔回。何当住峰下，终岁绝尘埃。
独上上方上，立高聊称心。气冲云易黑，影落县多阴。有云草不死，无风松自吟。会当求大药，他日复追寻。
常贵西山鸟，衔恩在玉堂。语传明主意，衣拂美人香。缓步寻珠网，高飞上画梁。长安频道乐，何日从君王。
秋江清浅时，鱼过亦频窥。却为分明极，翻成所得迟。浴偎红日色，栖压碧芦枝。会共鹓同侣，翱翔应可期。
数朵欲倾城，安同桃李荣。未尝贫处见，不似地中生。此物疑无价，当春独有名。游蜂与蝴蝶，来往自多情。
共贺登科后，明宣入紫宸。又看重试榜，还见苦吟人。此得名浑别，归来话亦新。分明一枝桂，堪动楚江滨。
众芳凋落后，特地遇阳和。一一开虽晚，重重得亦多。略无幽鸟语，时有冻蜂过。日暮寒阶畔，轻红拂浅莎。
貌高清入骨，帝里旧临坛。出语经相似，行心佛證安。
入郭宽万里，岳阳堪画图。及窥贤太守，不见洞庭湖。
剪綵迎初候，攀条故写真。花随红意发，叶就绿情新。嫩色惊衔燕，轻香误采人。应为熏风拂，能令芳树春。
出震乘东陆，凭高御北辰。祥云应早岁，瑞雪候初旬。庭树千花发，阶蓂七叶新。幸承今日宴，长奉万年春。
青女三秋节，黄姑七日期。星桥度玉佩，云阁掩罗帷。河气通仙掖，天文入睿词。今宵望灵汉，应得见蛾眉。
秋豫凝仙览，宸游转翠华。呼鹰下鸟路，戏马出龙沙。紫菊宜新寿，丹萸辟旧邪。须陪长久宴，岁岁奉吹花。
出豫乘秋节，登高陟梵宫。皇心满尘界，佛迹现虚空。日月宜长寿，人天得大通。喜闻题宝偈，受记莫由同。
云物中京晓，天人外馆开。飞桥象河汉，悬榜学蓬莱。北阙临仙槛，南山送寿杯。一窥轮奂毕，惭恧栋梁材。
圣后经纶远，谋臣计画多。受降追汉策，筑馆许戎和。俗化乌孙垒，春生积石河。六龙今出饯，双鹤愿为歌。
皇情遍九垓，御辇驻昭回。路若随天转，人疑近日来。河看大禹凿，山见巨灵开。愿扈登封驾，常持荐寿杯。
云骖驱半景，星跸坐中天。国诞玄宗圣，家寻碧落仙。玉杯鸾荐寿，宝算鹤知年。一睹光华旦，欣承道德篇。
两揆光天秩，三朝奉帝熙。何言集大鸟，忽此丧元龟。坐叹公槐落，行闻宰树悲。壑舟今已去，宁有济川期。
器乏雕梁器，材非构厦材。但将千岁叶，常奉万年杯。
宝地龙飞后，金身佛现时。千花开国界，万善累皇基。北阙承行幸，西园属住持。天衣拂旧石，王舍起新祠。刹凤迎雕辇，幡虹驻綵旗。同沾小雨润，窃仰大风诗。
夙驾移天跸，凭轩览汉都。寒烟收紫禁，春色绕黄图。旧史遗陈迹，前王失霸符。山河寸土尽，宫观尺椽无。崇高惟在德，壮丽岂为谟。茨室留皇鉴，熏歌盛有虞。
贤族唯题里，儒门但署乡。何如表岩洞，宸翰发辉光。地在兹山曲，家临合水阳。六龙驻旌罕，四牡耀旂常。北斗临台座，东山入庙堂。天高羽翼近，主圣股肱良。野竹池亭气，村花涧谷香。纵然怀豹隐，空愧蹑鹓行。
为吏恩犹旧，投沙惠此蒙。江边悠尔处，泗上宛然同。访道精言合，论经大义通。鸣琴有真气，况已沐清风。
江上多山水，招要步马来。琴将天籁合，酒共鸟声催。岩坐攀红药，溪行爱绿苔。所怀非此地，游望亦裴回。
美酒值芳春，醒馀气益真。降欢时倒履，乘兴偶翻巾。徐榻思方建，左车理自均。傲然歌一曲，一醉濯缨人。
上月今朝减，流传耗磨辰。还将不事事，同醉俗中人。
春来半月度，俗忌一朝闲。不酌他乡酒，无堪对楚山。
爽垲三秦地，芳华二月初。酺承奠璧罢，宴是合钱馀。柳翠垂堪结，桃红卷欲舒。从容会鹓鹭，延曼戏龙鱼。喜气流云物，欢声浃里闾。圣恩将报厚，请述记言书。
轩辕应顺动，力牧正趋陪。道合殷为砺，时行楚有材。省方西礼设，振旅北京回。地理分中壤，天文照上台。寒依汾谷去，春入晋郊来。窃比康衢者，长歌仰大哉。
浅术方观海，深恩忽见天。学开丹殿籍，名与石渠贤。良辅膺休命，微生谬采甄。春馀仍哢鸟，夏近未舒莲。笺札来宸禁，衣冠集诏筵。史臣知醉德，欲记升中年。
南湖美泉石，君子玩幽奇。湾澳陪临泛，岩峿共践窥。秋风赪桂竦，春景绿杨垂。郢路委分竹，湘滨拥去麾。枉帆怀胜赏，留景惜差池。水木且不弃，情由良可知。
穷鸟婴笼缀，孤飞任播迁。鹪鹩王佐用，复此挫冲天。楚云何掩郁，湘水亦回邅。怀哉愧木雁，忽尔枉兰荃。愈疾同枚叔，销忧比仲宣。归途书可畏，弱操石犹坚。覆载虽云广，涔阳直块然。
九日报仙家，三秋转岁华。呼鹰下鸟路，戏马出龙沙。簪挂丹萸蕊，杯浮紫菊花。所愿同微物，年年共辟邪。
淑德延公胄，宜家接帝姻。桂宫男掌仆，兰殿女升嫔。恩泽昭前命，盈虚变此辰。万年今已矣，彤管列何人。
圣祖发神谋，灵符叶帝求。一人光锡命，万国荷时休。雷解圜丘毕，云需曲水游。岸花迎步辇，仙仗拥行舟。睿藻天中降，恩波海外流。小臣同品物，陪此乐皇猷。
圣主今司契，神功格上玄。岂唯求傅野，更有叶钧天。审梦西山下，焚香北阙前。道光尊圣日，福应集灵年。咫尺真容近，巍峨大象悬。觞从百寮献，形为万方传。声教唯皇矣，英威固邈然。惭无美周颂，徒上祝尧篇。
西掖承休浣，东隅返故林。来称郯子学，归是越人吟。马上秋郊远，舟中曙海阴。知君怀魏阙，万里独摇心。
业盛唐尧际，功成文子军。累承三帝宠，六比五臣勋。画角悲寒吹，愁笳咽晓云。圣朝忠义骨，今日委荒坟。
大树悲风起，将军去不回。抚棺心益痛，临穴泪难裁。晓月繁霜草，幽泉掩夜台。更闻歌伴哭，触物尽成哀。
益部恩辉降，同荣汉相还。韶芳满归路，轩骑出重关。望日朝天阙，披云过蜀山。更题风雅韵，永绝翠嵓间。
青溪阻千仞，姑射藐汾阳。未若游兹境，探玄众妙场。鹤来疑羽客，云泛似霓裳。寓目虽灵宇，游神乃帝乡。道存真理得，心灰俗累忘。烟霞凝抗殿，松桂肃长廊。早蝉清暮响，崇兰散晚芳。即此翔寥廓，非复控榆枋。
法驾避星回，波罗毗勇猜。河润冰难合，地暖梅先开。下令俚柔洽，献琛弄栋来。愿将不才质，千载侍游台。
锦帐随情设，金炉任意熏。惟愁员外署，不应列星文。
凉风飒庭户，渐疑华发侵。已经杨柳谢，犹听蟪蛄吟。雨助滩声出，云连野色深。鹡鸰今在远，年酒共谁斟。
仲月开凌室，斋心感圣情。寒姿分玉坐，皓彩发丹楹。积素因风壮，虚空向日明。遥涵窗户冷，近映冕旒清。在掌光逾澈，当轩质自轻。良辰方可致，由此表精诚。
大史占南极，秋分见寿星。增辉延宝历，发曜起祥经。灼烁依狼地，昭彰近帝庭。高悬方杳杳，孤白乍荧荧。应见光新吐，休徵德自形。既能符圣柞，从此表遐龄。
春晓游禽集，幽庭几树花。坐来惊艳色，飞去堕晴霞。翅拂繁枝落，风添舞影斜。彩云飘玉砌，绛雪下仙家。分散音初静，凋零蕊带葩。空阶瞻玩久，应共惜年华。
我昔胜君昔，君今胜我今。人生一世事，何用苦相侵。
野鸭滩头宿，朝朝被鹘梢。忽惊飞入水，留命到今朝。
正月今朝半，阳台信未回。水芹寒不食，山杏雨应开。世网留三宿，真源寄一杯。因声谢猿鸟，岁晏会归来。
六月火云散，蝉声鸣树梢。秋风岂便借，客思已萧条。倾国三年别，烟霞一路遥。行人断消息，更上灞陵桥。
兰若云深处，前年客重过。岩空秋色动，水阔夕阳多。早负江湖志，今如鬓发何。唯思闲胜我，钓艇在烟波。
诗家本多感，况值广陵春。暖驻含窗日，香馀醉袖尘。浮名皆有分，一笑最关身。自此容依托，清才两故人。
当年谁不羡，分作窦家妻。锦字行行苦，罗帏日日啼。岂知登陇远，秪恨下机迷。直候阳关使，殷勤寄海西。
云中路杳杳，江畔草凄凄。妾久垂珠泪，君何惜马蹄。边风悲晓角，营月怨春鼙。未道休征战，愁眉又复低。
映柳见行色，故山当落晖。青云知己殁，白首一身归。满袖萧关雨，连沙塞雁飞。到家翻有喜，借取老莱衣。
衣綵独归去，一枝兰更香。马嘶芳草渡，门掩百花塘。野色亭台晚，滩声枕簟凉。小斋松岛上，重叶覆书堂。
风蝉旦夕鸣，伴夜送秋声。故里客归尽，水边身独行。噪轩高树合，惊枕暮山横。听处无人见，尘埃满甑生。
贱子来还去，何人伴使君。放歌迎晚醉，指路上高云。此夜雁初至，空山雨独闻。别多头欲白，惆怅惜馀醺。
为有趋庭恋，应忘道路赊。风消荥泽冻，雨静圃田沙。古陌人来远，遥天雁势斜。园林新到日，春酒酌梨花。
不堪俱失意，相送出东周。缘切倚门恋，倍添为客愁。春山和雪静，寒水带冰流。别后期君处，灵源紫阁秋。
客过无名姓，扁舟系柳阴。穷秋南国泪，残日故乡心。京洛衣尘在，江湖酒病深。何须觅陶令，乘醉自横琴。
平生事行役，今日始知非。岁月老将至，江湖春未归。传家有天爵，主祭用儒衣。何必劳知己，无名亦息机。
役役依山水，何曾似问津。断崖如避马，芳树欲留人。日夕猿鸟伴，古今京洛尘。一枝甘已失，辜负故园春。
扁舟殊不系，浩荡路才分。范蠡湖中树，吴王苑外云。悲心人望月，独夜雁离群。明发还驱马，关城见日曛。
终日劳车马，江边款竹扉。残花春浪阔，小酒故人稀。戍鼓客帆远，津云夕照微。何由兄与弟，俱及暮春归。
明月溪头寺，虫声满橘洲。倚栏香径晚，移石太湖秋。古树云归尽，荒台水更流。无人见惆怅，独上最高楼。
心法云无住，流沙归复来。锡随山鸟动，经附海船回。洗足柳遮寺，坐禅花委苔。惟将一童子，又欲过天台。
五字谁能摘？一枝犹未攀。始知无价玉，出自有名山。春静烟花秀，夜深风月閒。如何恃高节，垂老住云间。
五云溪影里，万虑淡凉天。红叶斜阶日，清风满寺蝉。几多长道路，一饷暂留连。惜别疏钟去，看山坐水边。
新年垂柳色，袅袅对空闺。不畏芳菲好，自缘离别啼。因风飘玉户，向日映金堤。驿使何时度，还将赠陇西。
提筐红叶下，度日采蘼芜。掬翠香盈袖，看花忆故夫。叶齐谁复见，风暖恨偏孤。一被春光累，容颜与昔殊。
渌沼春光后，青青草色浓。绮罗惊翡翠，暗粉妒芙蓉。云遍窗前见，荷翻镜里逢。将心托流水，终日渺无从。
远期难可托，桃李自依依。花径无容迹，戎裘未下机。随风开又落，度日扫还飞。欲折枝枝赠，那知归不归。
南陌采桑出，谁知妾姓秦。独怜倾国貌，不负早莺春。珠履荡花湿，龙钩折桂新。使君那驻马，自有侍中人。
那堪闻荡子，迢递涉关山。肠为马嘶断，衣从泪滴斑。愁看塞上路，讵惜镜中颜。傥见征西雁，应传一字还。
玉颜恒自敛，羞出镜台前。早惑阳城客，今悲华锦筵。从军人更远，投喜鹊空传。夫婿交河北，迢迢路几千。
双双红泪堕，度日暗中啼。雁出居延北，人犹辽海西。向灯垂玉枕，对月洒金闺。不惜罗衣湿，惟愁归意迷。
代北几千里，前年又复经。燕山云自合，胡塞草应青。铁马喧鼙鼓，蛾眉怨锦屏。不知羌笛曲，掩泪若为听。
南溪抱瓮客，失意自怀羞。晚路谁携手，残春自白头。
童稚苦相问，归来何太迟。共谁争岁月，赢得鬓边丝。
春酿正风流，梨花莫问愁。马卿思一醉，不惜鹔鹴裘。
积水生高浪，长风自北时。万艘俱拥棹，上客独吟诗。路以重湖阻，心将小谢期。渚云愁正断，江雁重惊悲。笑忆游星子，歌寻罢贵池。梦来孤岛在，醉醒百忧随。戍迥烟生晚，江寒鸟过迟。问山樵者对，经雨钓船移。敢叹今留滞，犹胜曩别离。醉从陶令得，善必丈人知。道蹇才何取，恩深剑不疑。此身同岸柳，只待变寒枝。
野艇几西东，清泠映碧空。褰衣来水上，捧玉出泥中。叶乱田田绿，莲馀片片红。激波才入选，就日已生风。御洁玲珑膳，人怀拔擢功。梯山谩多品，不与世流同。
一睹倾城貌，尘心只自猜。不随萧史去，拟学阿兰来。
工部栖迟后，邻家大半无。青羌迷道路，白社寄杯盂。大雅何人继，全生此地孤。孤云飞鸟什，空勒旧山隅。
立石泥功状，天然诡怪形。未尝私祸福，终不费丹青。
至宝含冲粹，清虚映浦湾。素辉明荡漾，圆彩色玢㻞。昔逐诸侯去，今随太守还。影摇波里月，光动水中山。鱼目徒相比，骊龙乍可攀。愿将车饰用，长得耀君颜。
摇曳自西东，依林又逐风。势移青道里，影泛绿波中。夕霁方明日，朝阳复蔽空。度关随去马，出塞引归鸿。色任寒暄变，光将远近同。为霖如见用，还得助成功。
洛川方驻跸，丰野暂停銮。汤泉恒独涌，温谷岂知寒。漏鼓依岩畔，相风出树端。岭烟遥聚草，山月迥临鞍。日用诚多幸，天文遂仰观。
长亭日已暮，驻马暂盘桓。山川杳不极，徒侣默相看。云夕荆台暗，风秋郢路寒。客心一如此，谁复采芳兰。
棠棣开双萼，夭桃照两花。分庭含佩响，隔扇偶妆华。迎风俱似雪，映绮共如霞。今宵二神女，并在一仙家。
荡子戍辽东，连年信不通。尘生锦步障，花送玉屏风。只怨红颜改，宁辞玉簟空。系书春雁足，早晚到云中。
锦䋏沙棠舰，罗带石榴裙。绿潭采荷芰，清江日稍曛。鱼鸟争唼喋，花叶相芬氲。不觉芳洲暮，菱歌处处闻。
汉室欢娱盛，魏国文雅遒。许史多暮宿，应陈从夜游。西园宴公子，北里召王侯。讵似将军猎，空嗟亭尉留。
春殿猗兰美，仙阶柏树荣。地逢芳节应，时睹圣人生。月满增祥荚，天长发瑞灵。南山遥可献，常愿奉皇明。
地轴楼居远，天台阙路赊。何如游帝宅，即此对仙家。座拂金壶电，池摇玉酒霞。无云秦汉隔，别访武陵花。
尧茨姑射近，汉苑建章连。十五蓂知月，三千桃纪年。鸾歌随凤吹，鹤舞向鹍弦。更觅琼妃伴，来过玉女泉。
宫掖贤才重，山林高尚难。不言辞辇地，更有结庐欢。池栋清温燠，岩窗起冱寒。幽亭有仙桂，圣主万年看。
槎流天上转，茅宇禁中开。河鹊填桥至，山熊避槛来。庭花采菉蓐，岩石步莓苔。愿奉舆图泰，长开锦翰裁。
下嫁戎庭远，和亲汉礼优。笳声出虏塞，箫曲背秦楼。贵主悲黄鹤，征人怨紫骝。皇情眷亿兆，割念俯怀柔。
御跸下都门，军麾出塞垣。长杨跨武骑，细柳接戎轩。睿曲风云动，边威鼓吹喧。坐帷将阃外，俱是报明恩。
涌霄开宝塔，倒影驻仙舆。雁子乘堂处，龙王起藏初。秋风圣主曲，佳气史官书。愿献重阳寿，承欢万岁馀。
汉将留边朔，遥遥岁序深。谁堪牧马思，正是胡笳吟。曲断关山月，声悲雨雪阴。传书问苏武，陵也独何心。
青柳映红颜，黄云蔽紫关。忽闻边使出，枝叶为君攀。舞腰愁欲断，春心望不还。风花滚成雪，罗绮乱斑斑。
征客向轮台，幽闺寂不开。音书秋雁断，机杼夜蛩催。虚幌风吹叶，闲阶露湿苔。自怜愁思影，常共月裴回。
鸟籀遗新阁，龙旂访古台。造书臣颉往，观迹帝羲来。睿览山川匝，宸心宇宙该。梵音随驻辇，天步接乘杯。旧苑经寒露，残池问劫灰。散花将捧日，俱喜圣慈开。
旧邸三乘辟，佳辰万骑留。兰图奉叶偈，芝盖拂花楼。国会人王法，宫还天帝游。紫云成宝界，白水作禅流。雁塔昌基远，鹦林睿藻抽。欣承大风曲，窃预小童讴。
瑞阙龙居峻，宸庭凤掖深。才良寄天綍，趋拜侣朝簪。飞马看来影，喧车识驻音。重轩轻雾入，洞户落花侵。闻有题新翰，依然想旧林。同声惭卞玉，谬此托韦金。
塞外萧条望，征人此路赊。边声乱朔马，秋色引胡笳。遥嶂侵归日，长城带晚霞。断蓬飞古戍，连雁聚寒沙。海暗云无叶，山春雪作花。丈夫期报主，万里独辞家。
荒垒三秋夕，穷郊万里平。海阴凝独树，日气下连营。戎旆霜旋重，边裘夜更轻。将军犹转战，都尉不成名。折柳悲春曲，吹笳断夜声。明年汉使返，须筑受降城。
阳鸟南飞夜，阴山北地寒。汉家征戍客，年岁在楼兰。玉塞朔风起，金河秋月团。边声入鼓吹，霜气下旌竿。海外归书断，天涯旅鬓残。子卿犹奉使，常向节旄看。
春朝物候妍，愁妇镜台前。风吹数蝶乱，露洗百花鲜。试出褰罗幌，还来著锦筵。曲中愁夜夜，楼上别年年。不及随萧史，高飞向紫烟。
近郊凭汝海，遐服指江干。尚忆趋朝贵，方知失路难。曙宫平乐远，秋泽广城寒。岸苇新花白，山梨晚叶丹。乡关千里暮，岁序四时阑。函塞云间别，旋门雾里看。夙年追騄骥，暮节仰鹓鸾。疲驽劳垂耳，鶱腾讵矫翰。将调梅铉实，不正李园冠。荆玉终无玷，随珠忽已弹。晓装违巩洛，夕梦在长安。北上频伤阮，西征未学潘。倾车无共辙，同派有殊澜。去去怀知己，何由报一餐。
诗礼康成学，文章贾谊才。巳年人得梦，庚日鸟为灾。书草藏天阁，琴声入夜台。荒阶罗驳藓，虚座网浮埃。白马宾徒散，青乌陇隧开。空怜门下客，怀旧几迟回。
离忧将岁尽，归望逐春来。庭花如有意，留艳待人开。
白锦文章乱，丹霄羽翮齐。云中呼暂下，雪里放还迷。梁苑惊池鹜，陈仓拂野鸡。不知寥廓外，何处独依栖。
岸与恩同广，波将慈共深。涓涓劳日夜，长似下流心。
早春见花枝，朝朝恨发迟。直看花落尽，却意未开时。以此方人世，弥令感盛衰。始知山简绕，频向习家池。
银钥开香阁，金台照夜灯。长征君自惯，独卧妾何曾。
溪水碧悠悠，猿声断客愁。渔潭逢钓楫，月浦值孤舟。访泊随烟火，迷途视斗牛。今宵越乡意，还取醉忘忧。
华阁与贤开，仙瓢自远来。幽林尝伴许，陋巷亦随回。挂影怜红壁，倾心向绿杯。何曾斟酌处，不使玉山颓。
圣德周天壤，韶华满帝畿。九重承涣汗，千里树芳菲。陜塞馀阴薄，关河旧色微。发生和气动，封植众心归。春露条应弱，秋霜果定肥。影移行子盖，香扑使臣衣。入径迷驰道，分行接禁闱。何当扈仙跸，攀折奉恩辉。
秋尽初移幕，沾裳一送君。据鞍窥古堠，开灶爇寒云。登陇人回首，临关马顾群。从来断肠处，皆向此中分。
象弭插文犀，鱼肠莹鸊鹈。水声分陇咽，马色度关迷。晓幕胡沙惨，危烽汉月低。仍闻数骑将，更欲出辽西。
关山落叶秋，掩泪望营州。辽海云沙暮，幽燕旌旆愁。战馀能送阵，身老未封侯。去国三千里，归心红粉楼。
长门寒水流，高殿晓风秋。昨夜鸳鸯梦，还陪豹尾游。前鱼不解泣，共辇岂关羞。那及轻身燕，双飞上玉楼。
渭水通胡苑，轮台望汉关。帛书秋海断，锦字夜机闲。旅梦虫催晓，边心雁带还。惟馀两乡思，一夕度关山。
春生岘首东，先煖习池风。拂水初含绿，惊林未吐红。渚边游汉女，桑下问庞公。磨灭怀中刺，曾将示孔融。
高堂新月明，虚殿夕风清。素影纱窗霁，浮凉羽扇轻。稍随微露滴，渐逐晓参横。遥忆云中咏，萧条空复情。
晓日东楼路，林端见早梅。独凌寒气发，不逐众花开。素彩风前艳，韶光雪后催。蕊香沾紫陌，枝亚拂青苔。止渴曾为用，和羹旧有才。含情欲攀折，瞻望几裴回。
江南孟秋天，稻花白如毡。素腕惭新藕，残妆妒晚莲。
汾楼秋水阔，宛似到阊门。惆怅江湖思，惟将南客论。
紫氛随马处，黄阁驻车情。嵌壑惊山势，周滩恋水声。地分三蜀限，关志百牢名。琬琰攀酬郢，微言鼎饪情。
羡君无外事，日与世情违。地僻人难到，溪深鸟自飞。儒衣荷叶老，野饭药苗肥。畴昔江湖意，而今忆共归。
僧家无住著，早晚出东林。得道非真相，头陀是苦心。持斋山果熟，倚锡野云深。溪寺谁相待，香花与梵音。
汉阳无远近，见说过湓城。云雨经春客，江山几日程。终随鸥鸟去，秖待海潮生。前路逢渔父，多惭问姓名。
如面诚非一，深心岂易知。入秦书十上，投楚岁三移。和玉翻为泣，齐竽或滥吹。周行虽有寘，殷鉴在前规。寅亮推多士，清通固赏奇。病诸方号哲，敢相反成疵。冬日承馀爱，霜云喜暂披。无令见瞻后，回照复云疲。
高阁安仁省，名园广武庐。沐兰朝太一，种竹咏华胥。禁静疏钟彻，庭开爽韵虚。洪钧齐万物，缥帙整群书。寒露滋新菊，秋风落故蕖。同怀不同赏，幽意竟何如。
霜钟初应律，寂寂出重林。拂水宜清听，凌空散迥音。舂容时未歇，摇曳夜方深。月下和虚籁，风前间远砧。净兼寒漏彻，闲畏曙更侵。遥想千山外，泠泠何处寻。
初笄梦桃李，新妆应摽梅。疑逐朝云去，翻随暮雨来。杂佩含风响，丛花隔扇开。姮娥对此夕，何用久裴回。
独负千金价，应从买笑来。秖持难发口，经为几人开。
严平本高尚，远蹈古人风。卖卜成都市，流名大汉中。旧井改人世，寒泉久不通。多年既罢汲，无禽乃遂空。如何属秋气，唯见落双桐。
白露边秋早，皇华戎事催。已推仙省妙，更是幕中才。出饯倾朝列，深功伫帝台。坐闻长策利，终见勒铭回。
青鹢苦幽独，隔江相对稀。夜寒芦叶雨，空作一声归。
玉露三秋早，反河七夕初。不应须卧疾，为曝腹中书。
孙弘期射策，长倩赠生刍。至洁心将比，忘忧道不孤。芝兰方入室，萧艾莫同途。馥馥香犹在，青青色更殊。芳宁九春歇，薰岂十年无。葑菲如堪采，山苗自可逾。
养翮非无待，迁乔信自卑。影高迟日度，声远好风随。云拂千寻直，花催百啭奇。惊人时向晚，求友听应知。委质经三岁，先鸣在一枝。上林如可托，弱羽愿差池。
欲啭声犹涩，将飞羽未调。高风不借便，何处得迁乔。
行潦散轻沤，清规吐未收。雨来波际合，风起浪中浮。晶晃明苔砌，参差绕芥舟。影疑星泛晓，光似露涵秋。皎皎珠同净，漂漂梗共流。洁容无变染，圆知有谦柔。欲作微涓效，先从淡水游。
銮舆秦地久，羽卫洛阳空。彼土虽凭固，兹川乃得中。龙颜觐白日，鹤发仰清风。望幸诚逾邈，怀来意不穷。昔因封泰岳，今伫蹑维嵩。天地心无异，神祇理亦同。翠华翔渭北，玉检候关东。众愿其难阻，明君早勒功。
太尉留琴地，时移重可寻。徽弦一掩抑，风月助登临。荣驻青油骑，高张白雪音。秖言酬唱美，良史记王箴。
静对烟波夕，犹思栋宇清。卧龙空有处，驯鸟独忘情。顾步襟期远，参差物象横。自宜雕乐石，爽气际青城。
石室寒飙惊，孙枝雅器裁。坐来山水操，玄断吊遗埃。
丞相当时植，幽襟对此开。人知舟楫器，天假栋梁材。错落龙鳞出，䙰褷鹤翅回。重阴罗武库，细响静山台。得地公堂里，移根涧水隈。吴臣梦寐远，秦岳岁年摧。转觉飞缨缪，何因继组来。几寻珠履迹，愿比角弓培。柏悦犹依社，星高久照台。后凋应共操，无复问良媒。
昔日同飞燕，今朝似伯劳。情深争掷果，宠罢怨残桃。别殿春心断，长门夜树高。虽能不自悔，谁见旧衣褒。
南国承欢日，东方候晓时。那能妒褒姒，祗爱笑唐儿。宝叶随云髻，珠丝锻履綦。不知飞燕意，何事苦相疑。
留滞边庭久，归思岁月赊。黄云同入塞，白首独还家。宛马随秦草，胡人问汉花。还伤李都尉，独自没黄沙。
承化来中国，朝天是外臣。异才谁作侣，孤屿自为邻。雁塔归殊域，鲸波涉巨津。他年续僧史，更载一贤人。
禁树敷荣早，偏将丽日宜。光摇连北阙，影泛满南枝。得地方知照，逢时异赫曦。叶和盈数积，根是永年移。宵露犹残润，薰风更共吹。馀晖诚可托，况近凤凰池。
积水綦文动，因知玉产幽。如天涵素色，侔地引方流。潜润滋云起，荧华射浪浮。鱼龙泉不夜，草木岸无秋。璧沼宁堪比，瑶池讵可俦。若非悬坐测，谁复寄冥搜。
深山桐柏观，残雪路犹分。数里踏红叶，全家穿白云。月寒岩障晓，风远蕙兰芬。明日出云去，吹笙不可闻。
北客来江外，秋山到越中。故交多此见，清兴复能同。落木秦山近，衡门镜水通。檐前苔绕砌，篱下菊成丛。泫泫花承露，泠泠叶动风。卷帘看彩翠，对酒命丝桐。戊日辞巢燕，商天向浦鸿。骞开通细雨，笑语望秋空。懒竹霜天绿，残花醉里红。客游惊落叶，更使恨风蓬。
巡礼知难尽，幽人见亦稀。几年潭上过，何待雪中归。远瀑穿经室，寒螀发定衣。无因寻道者，独坐对松扉。
貂裘离阙下，初佐汉元勋。河偃流澌叠，沙晴远树分。牛羊下暮霭，鼓角调寒云。中夕萧关宿，边声不可闻。
逍遥方罢郡，高兴接东瓯。几处行杉径，何时宿石楼。湘声穿古窦，华影在空舟。惆怅云门路，无因得从游。
西风吹远蝉，驿路在云边。独梦诸山外，高谈大旆前。夜灯分楚塞，秋角满湘船。郡邑多岩窦，何方便学仙。
吟去望双旌，沧洲晚气清。遥分高岳色，乱出远蝉声。楚霁云连寺，湘寒浪浸城。孤猿不可听，一听白髭生。
关河度几重，边色上离容。灞水方为别，沙场又入冬。曙雕回大旆，夕雪没前峰。汉使多长策，须令远国从。
论文意有违，寒雨洒行衣。南渡久谁语，后吟今独归。河帆因树落，沙鸟背潮飞。若值云门侣，多因宿翠微。
潇湘路杳然，清兴起秋前。去寺多随磬，看山半在船。绿云天外鹤，红树雨中蝉。莫使游华顶，逍遥更过年。
挂席曙钟初，家山半在吴。橹声过远寺，江色润秋芜。陂鹤巢城木，边鸿宿岸芦。知君当永夜，独钓五湖隅。
南京路悄然，欹石漱流泉。远寺寒云外，扬帆暑雨前。雁行回晓岫，蜃色上湖田。更想清吟处，多同隐者眠。
又归衡岳寺，旧院树冥冥。坐石逢寒衲，寻龛补坏经。峤云笼曙磬，潭草落秋萍。谁伴高窗宿，禅衣挂桂馨。
竹锡与袈裟，灵山笑暗霞。泉痕生净藓，烧力落寒花。高户闲听雪，空窗静捣茶。终期宿华顶，须会说三巴。
忆过僧禅处，遥山抱竹门。古房关藓色，秋径扫潮痕。石净闻泉落，沙寒见鹤翻。终当从此望，更与道人言。
一化西风外，禅流稍稍分。买碑行暮雨，斲石葬寒云。静户关松色，荒斋聚鸟群。朗吟声不倦，高传有遗文。
后房寒竹连，白昼坐冥然。片衲何山至，空堂几夜禅。叶侵经上字，冰结砚中泉。雪夕谁同话，悬灯古像前。
云泉心不爽，垂日坐柴关。砚取檐前雨，图开异国山。原僧招过宿，沙鸟伴长闲。地与中峰近，残阳独不还。
南海何年过，中林一磬微。病逢秋雨发，心逐暮潮归。久卧前山寺，犹逢故国衣。近来慵步履，石藓满柴扉。
寒蛩鸣不定，郭外水云幽。南浦雁来日，北窗人卧秋。病身多在远，生计少于愁。薄暮西风急，清砧响未休。
故苑多愁夕，西风木叶黄。寒江浸雾月，晓角满城霜。弟侄来书少，关河去路长。几时停桂楫，故国隔潇湘。
云水生寒色，高亭发远心。雁来疏角韵，槐落减秋阴。隔石尝茶坐，当山抱瑟吟。谁知潇洒意，不似有朝簪。
暮过潭上寺，独宿白云间。钟磬遥连树，星河半隔山。石中泉暗落，松外户初关。却忆终南里，前秋此夕还。
当门三四峰，高兴几人同。寻鹤新泉外，留僧古木中。蝉鸣槐叶雨，鱼散芰荷风。多喜陪幽赏，清吟绕石丛。
山空水绕篱，几日此栖迟。采菊频秋醉，留僧拟夜棋。桂阴生野菌，石缝结寒澌。更喜连幽洞，唯君与我知。
山寒叶满衣，孤鹤偶清羸。已在云房老，休为内殿期。岚昏声磬早，果熟唤猿迟。未得终高论，明朝更别离。
冶艳出神仙，歌声胜管弦。词轻白纻曲，歌遏碧云天。未拟生裴秀，如何乞郑玄。不堪金谷水，横过坠楼前。
吉州新置掾，驰驿到条山。薏苡殊非谤，羊肠未是艰。自惭多白发，争敢竞朱颜。若有前生债，今朝不懊还。
律历千年会，车书万里同。固期常戴日，岂意厌观风。地惨新疆理，城摧旧战功。山河万古壮，今夕尽归空。
国以重明受，天从谅闇移。诸侯方北面，白日忽西驰。龙影当泉落，鸿名向庙垂。永言青史上，还见戴无为。
宋玉正秋悲，那堪更别离。从来襟上泪，尽作鬓边丝。永水清如此，袁江色可知。到家黄菊坼，亦莫怪归迟。
酒熟人须饮，春还鬓已秋。愿逢千日醉，得逭百年愁。卒卒周姬旦，栖栖鲁孔丘。平生能几日，不及且遨游。
间岁流虹节，归轩出禁扃。奔波陶畏景，萧洒梦殊庭。境象非曾到，崇严昔未经。日斜乌敛翼，风动鹤飘翎。异苑人争集，凉台笔不停。石门雾露白，玉殿莓苔青。若匪灾先兆，何缘思入冥。御炉虚仗马，华盖负云亭。白日成千古，金縢閟九龄。小臣哀绝笔，湖上泣青萍。
禁署方怀忝，纶闱已再加。暂来西掖路，还整上清槎。恍惚归丹地，深严宿绛霞。幽襟聊自适，闲弄紫薇花。
圣虑忧千亩，嘉苗荐两岐。如云方表盛，成穗忽标奇。瑞露纵横滴，祥风左右吹。讴歌连上苑，化日遍平陂。史册书堪重，丹青画更宜。愿依连理树，俱作万年枝。
朱夏五更后，步廊三里馀。有人从翰苑，穿入内中书。漏响飘银箭，灯光照玉除。禁扉犹锁钥，宫妓已妆梳。紫府游应似，钧天梦不如。尘埃九重外，谁信在清虚。
有昔灵王子，吹笙溯泬㵳。六宫攀不住，三岛去相招。亡国原陵古，宾天岁月遥。无蹊窥海曲，有庙访山椒。石帐龙蛇拱，云栊彩翠销。露坛装琬琰，真像写松乔。珠馆青童宴，琳宫阿母朝。气舆仙女侍，天马吏兵调。湘妓红丝瑟，秦郎白管箫。西城要绰约，南岳命娇娆。句曲觞金洞，天台啸石桥。晚花珠弄蕊，春茹玉生苗。二景神光秘，三元宝箓饶。雾垂鸦翅发，冰束虎章腰。鹤驭争衔箭，龙妃合献绡。衣从星渚浣，丹就日宫烧。物外花尝满，人间叶自凋。望台悲汉戾，阅水笑梁昭。古殿香残灺，荒阶柳长条。几曾期七日，无复降重霄。嵩岭连天汉，伊澜入海潮。何由得真诀，使我佩环飘。
追赏层台迥，登临四望频。熙熙山雨霁，处处柳条新。草长秦城夕，花明汉苑春。晴林翻去鸟，紫陌阅行人。旅客风尘厌，山家梦寐亲。迁莺思出谷，鶱翥待芳辰。
毛骨合天经，拳奇步骤轻。曾邀于阗驾，新出贰师营。喷勒金铃响，追风汗血生。酒亭留去迹，吴坂认嘶声。力可通衢试，材堪圣代呈。王良如故盻，垂耳欲长鸣。
台山初罢雾，岐海正分流。渔浦飏来笛，鸿逵翼去舟。
此日携琴剑，飘然事远游。台山初罢雾，岐海正分流。渔浦扬来笛，鸿逵翼去舟。鬓愁蒲柳早，衣怯芰荷秋。未卜虞翻宅，休登王粲楼。怆然怀伴侣，徒尔赋离忧。
灞岸草萋萋，离觞我独携。流年俱老大，失意又东西。晓楚山云满，春吴水树低。到家梅雨歇，犹有子规啼。
华省称前任，何惭削一麾。沧洲失孤垒，白发出重围。苦节翻多难，空山自喜归。悠悠清汉上，渔者日相依。
青衿离白社，朱绶始言归。此去应多羡，初心尽不违。江帆和日落，越鸟近乡飞。一路春风里，杨花雪满衣。
为儒欣出守，上路亦戎装。旧制诗多讽，分忧俗必康。开怀江稻熟，寄信露橙香。郡阁清吟夜，寒星识望郎。
泗上未休兵，壶关事可惊。流年催我老，远道念君行。残雪临晴水，寒梅发故城。何当食新稻，岁稔又时平。
直应归谏署，方肯别山村。勤苦常同业，孤单共感恩。醉披仙鹤氅，吟扣野僧门。梦见君高趣，天凉自灌园。
秘阁锁书深，墙南列晚岑。吏人同野鹿，庭木似山林。浅井寒芜入，回廊叠藓侵。闲看薛稷鹤，共起五湖心。
平楚干戈后，田园失耦耕。艰难登一第，离乱省诸兄。树没春江涨，人繁野渡晴。闲来思学馆，犹梦雪窗明。
不归何慰亲，归去旧风尘。洒泪惭关吏，无言对越人。远帆花月夜，微岸水天春。莫便随渔钓，平生已苦辛。
春亦怯边游，此行风正秋。别离逢雨夜，道路向云州。碛树藏城近，沙河漾日流。将军方破虏，莫惜献良筹。
泽国寻知己，南浮不偶游。湓城分楚塞，庐岳对江州。晓饭临孤屿，春帆入乱流。双旌相望处，月白庾公楼。
白头新作尉，县在故山中。高第能卑宦，前贤尚此风。芜湖春荡漾，梅雨昼溟濛。佐理人安后，篇章莫废功。
如何抛锦帐，莲府对莲峰。旧有云霞约，暂留鹓鹭踪。敷溪秋雪岸，树谷夕阳钟。尽入新吟境，归朝兴莫慵。
解印东归去，人情此际多。名高五七字，道胜两重科。宿馆明寒烧，吟船兀夜波。家山春更好，越鸟在庭柯。
南游曾共游，相别倍相留。行色回灯晓，离声满竹秋。稳眠彭蠡浪，好醉岳阳楼。明日逢佳景，为君成白头。
凄凉怀古意，湘浦吊灵均。故国经新岁，扁舟寄病身。山城多晓瘴，泽国少晴春。渐远无相识，青梅独向人。
惊秋思浩然，信美向巴天。独倚临江树，初闻落日蝉。哀荣悲往事，漂泊念多年。未便甘休去，吾宗尽见怜。
平昔偏知我，司勋张外郎。昨来闻俶扰，忧甚欲颠狂。烟暝搔愁鬓，春阴赖酒乡。江楼倚不得，横笛数声长。
男儿怀壮节，何不事嫖姚？高叠观诸寨，全师护大朝。浅山寒放马，乱火夜防苗。下第春愁甚，劳君远见招。
风神何蕴藉，张绪正当年。端简炉香里，濡毫洞案边。饰装无雨备，著述减春眠。旦夕应弥入，银台晓候宣。
王畿第一县，县尉是词人。馆殿非初意，图书是旧贫。斫冰泉窦响，赛雪庙松春。自此升通籍，清华日近身。
山雪照湖水，漾舟湖畔归。松篁调远籁，台榭发清辉。野岫分闲径，渔家并掩扉。暮年诗力在，新句更幽微。
寒极放朝天，欣闻半夜宣。时安逢密雪，日晏得高眠。拥褐同休假，吟诗贺有年。坐来幽兴在，松亚小窗前。
小谏升中谏，三年侍玉除。且言无所补，浩叹欲何如。宫阙飞灰烬，嫔嫱落里闾。蓝峰秋更碧，沾洒望銮舆。
老作含香客，贫无僦舍钱。神州容寄迹，大尹是同年。密迩都忘倦，乖慵益见怜。雪风花月好，中夜便招延。
荆州未解围，小县结茅茨。强对官人笑，甘为野鹤欺。江春铺网阔，市晚鬻蔬迟。子美犹如此，翻然不敢悲。
传闻殊不定，銮辂几时还。俗易无常性，江清见老颜。夜船归草市，春步上茶山。寨将来相问，儿童竞启关。
犹子在天末，念渠怀渭阳。巴山偶会遇，江浦共悲凉。谪宦君何远，穷游我自强。瘴村三月暮，雨熟野梅黄。
多病久离索，相寻聊解颜。短墙通御水，疏树出南山。岁月何难老，园林未得还。无门共荣达，孤坐却如闲。
平生苦节同，旦夕会原东。掩卷斜阳里，看山落木中。星霜今欲老，江海业全空。近日文场内，因君起古风。
多才翻得罪，天末抱穷忧。白首为迁客，青山绕万州。醉敧梅障晓，歌厌竹枝秋。望阙怀乡泪，荆江水共流。
簪豸年何久，悬帆兴甚长。江流爱吴越，诗格愈齐梁。竹寺晴吟远，兰洲晚泊香。高闲徒自任，华省待为郎。
鄠郊陪野步，早岁偶因诗。自后吟新句，长愁减旧知。静灯微落烬，寒砚旋生澌。夜夜冥搜苦，那能鬓不衰。
谢病别文昌，仙舟向越乡。贵为金马客，雅称水曹郎。白鹭同孤洁，清波共渺茫。相如词赋外，骚雅趣何长。
松窗楸局稳，相顾思皆凝。几局赌山果，一先饶海僧。覆图闻夜雨，下子对秋灯。何日无羁束，期君向杜陵。
桐庐归旧庐，垂老复樵渔。吾子虽言命，乡人懒读书。烟舟撑晚浦，雨屐剪春蔬。异代名方振，哀吟莫废初。
知己竟何人，哀君尚苦辛。图书长在手，文学老于身。公道天难废，贞姿世任嗔。小斋松菊静，愿卜子为邻。
夫君清且贫，琴鹤最相亲。简肃诸曹事，安闲一境人。陵山云里拜，渠路雨中巡。易得连宵醉，千缸石冻春。
相寻喜可知，放锡便论诗。酷爱山兼水，唯应我与师。风雷吟不觉，猿鹤老为期。近辈推栖白，其如趣向卑。
岁晏乐园林，维摩契道心。江云寒不散，庭雪夜方深。酒劝渔人饮，诗怜稚子吟。四郊多垒日，勉我舍朝簪。
相庭留不得，江野有苔矶。两浙寻山遍，孤舟载鹤归。世间书读尽，云外客来稀。谏署搜贤急，应难惜布衣。
所惜绝吟声，不悲君不荣。李端终薄宦，贾岛得高名。旅葬新坟小，遗孤远俗轻。犹疑随计晚，昨夜草虫鸣。
自闻东蜀病，唯我独关情。若近长江死，想君胜在生。瘴蒸丹旐湿，灯隔素帷清。冢树僧栽后，新蝉一两声。
末路思前侣，犹为恋故巢。江山多胜境，宾主是贫交。饮舫闲依苇，琴堂雅结茅。夜清僧伴宿，水月在松梢。
岂易访仙踪，云萝千万重。他年来卜隐，此景愿相容。乱水林中路，深山雪里钟。见君琴酒乐，回首兴何慵。
寻艳复寻香，似闲还似忙。暖烟沈蕙径，微雨宿花房。书幌轻随梦，歌楼误采妆。王孙深属意，绣入舞衣裳。
苦辛垂二纪，擢第却沾裳。春榜到春晚，一家荣一乡。题名登塔喜，醵宴为花忙。好是东归日，高槐蕊半黄。
南连乳郡流，阔碧侵晴楼。彻底千峰影，无风一片秋。垂杨拂莲叶，返照媚渔舟。鉴貌还惆怅，难遮两鬓羞。
流落复蹉跎，交亲半逝波。谋生非不切，言命欲如何。故楚春田废，穷巴瘴雨多。引人乡泪尽，夜夜竹枝歌。
细草岸西东，酒旗遥水风。楼台在烟杪，鸥鹭下沙中。翠幄晴相接，芳洲夜暂空。何人赏秋景，兴与此时同。
茫茫信马行，不似近都城。苑吏犹迷路，江人莫问程。聚来千嶂出，落去一川平。日暮客心速，愁闻雁数声。
奔走失前计，淹留非本心。已难消永夜，况复听秋霖。渐解巴儿语，谁怜越客吟。黄花徒满手，白发不胜簪。
白道晓霜迷，离灯照马嘶。秋风满关树，残月隔河鸡。来往非无倦，穷通岂易齐。何年归故社，披雨剪春畦。
步步景通真，门前众水分。柽萝诸洞合，钟磬上清闻。古木千寻雪，寒山万丈云。终期扫坛级，来事紫阳君。
客来风雨后，院静似荒凉。罢讲蛩离砌，思山叶满廊。腊高兴故疾，炉暖发馀香。自说匡庐侧，杉阴半石床。
野色入前轩，翛然琴与尊。画僧依寺壁，栽苇学江村。自酝花前酒，谁敲雪里门。不辞朝谒远，唯要近慈恩。
巡礼诸方遍，湘南颇有缘。焚香老山寺，乞食向江船。纱碧笼名画，灯寒照净禅。我来能永日，莲漏滴阶前。
池榭惬幽独，狂吟学解嘲。露荷香自在，风竹冷相敲。丧志嫌孤宦，忘机爱澹交。仙山如有分，必拟访三茅。
韦杜八九月，亭台高下风。独来新霁后，闲步澹烟中。荷密连池绿，柿繁和叶红。主人贪贵达，清境属邻翁。
江清如洛汭，寺好似香山。劳倦孤舟里，登临半日间。树凉巢鹤健，岩响语僧闲。更共幽云约，秋随绛帐还。
日日狎沙禽，偷安且放吟。读书老不入，爱酒病还深。歉后为羁客，兵馀问故林。杨花满床席，搔首度春阴。
县幽公事稀，庭草是山薇。足得招棋侣，何妨著道衣。野泉当案落，汀鹭入衙飞。寺去东林近，多应隔宿归。
江城无宿雪，风物易为春。酒美消磨日，梅香著莫人。老吟穷景象，多难损精神。渐有还京望，绵州减战尘。
咸阳城下宿，往事可悲思。未有谋身计，频迁反正期。冻河孤棹涩，老树叠巢危。莫问今行止，漂漂不自知。
徒劳悲丧乱，自古戒繁华。落日狐兔径，近年公相家。可悲闻玉笛，不见走香车。寂寞墙匡里，春阴挫杏花。
谁无泉石趣，朝下少同过。贪胜觉程近，爱闲经宿多。片沙留白鸟，高木引青萝。醉把渔竿去，殷勤藉岸莎。
县官清且俭，深谷有人家。一径入寒竹，小桥穿野花。碓喧春涧满，梯倚绿桑斜。自说年来稔，前村酒可赊。
吾道有谁同，深居自固穷。殷勤谢绿树，朝夕惠清风。书满闲窗下，琴横野艇中。年来头更白，雅称钓鱼翁。
叶叶下高梧，端居失所图。乱离时辈少，风月夜吟孤。旧疾衰还有，穷愁醉暂无。秋光如水国，不语理霜须。
相近复相寻，山僧与水禽。烟蓑春钓静，雪屋夜棋深。雅道谁开口，时风未醒心。溪光何以报，秪有醉和吟。
蓼水菊篱边，新晴有乱蝉。秋光终寂寞，晚醉自留连。野湿禾中露，村闲社后天。题诗满红叶，何必浣花笺。
不学梅欺雪，轻红照碧池。小桃新谢后，双燕却来时。香属灯龙客，烟笼宿蝶枝。临轩须貌取，风雨易离披。
一露一朝新，帘栊晓景分。艳和蜂蝶动，香带管弦闻。笑拟春无力，妆浓酒渐醺。直疑风起夜，飞去替行云。
蔟蔟复悠悠，年年拂漫流。差池伴黄菊，冷澹过清秋。晚带鸣虫急，寒藏宿鹭愁。故溪归不得，凭仗系渔舟。
江梅且缓飞，前辈有歌词。莫惜黄金缕，难忘白雪枝。吟看归不得，醉嗅立如痴。和雨和烟折，含情寄所思。
平昔谁相爱，骊山遇贵妃。枉教生处远，愁见摘来稀。晚夺红霞色，晴欺瘴日威。南荒何所恋，为尔即忘归。
北渚牵吟兴，西溪爽共游。指期乘禁马，无暇狎沙鸥。纵目怀青岛，澄心想碧流。明公非不爱，应待泛龙舟。
每思闻净话，雨夜对禅床。未得重相见，秋灯照影堂。孤云终负约，薄宦转堪伤。梦绕长松塔，遥焚一炷香。
雪初开一径，师忽扣双扉。老大情相近，林泉约共归。忧荣栖省署，孤僻谢朝衣。他夜松堂宿，论诗更入微。
夕阳秋更好，敛敛蕙兰中。极浦明残雨，长天急远鸿。僧窗留半榻，渔舸透疏篷。莫恨清光尽，寒蟾即照空。
离夜闻横笛，可堪吹鹧鸪。雪冤知早晚，雨泣渡江湖。秋树吹黄叶，腊烟垂绿芜。虞翻归有日，莫便哭穷途。
无著复无求，平生不解愁。鬻蔬贫洁净，中酒病风流。旨趣陶山相，诗篇沈隐侯。小斋江色里，篱柱系渔舟。
赞善贤相后，家藏名画多。留心于绘素，得事在烟波。属兴同吟咏，成功更琢磨。爱予风雪句，幽绝写渔蓑。
万重烟霭里，隐隐见夔州。夜静明月峡，春寒堆雪楼。独吟谁会解，多病自淹留。往事如今日，聊同子美愁。
展转攲孤枕，风帏信寂寥。涨江垂螮蝀，骤雨闹芭蕉。道阻归期晚，年加记性销。故人衰飒尽，相望在行朝。
奔避投人远，漂离易感恩。愁髯霜飒飒，病眼泪昏昏。孤馆秋声树，寒江落照村。更闻归路绝，新寨截荆门。
习读在前生，僧谈足可明。还家虽解喜，登第未知荣。时果曾沾赐，春闱不挂情。灯前犹恶睡，寤语读书声。
清香闻晓莲，水国雨馀天。天气正得所，客心刚悄然。乱兵何日息，故老几人全。此际难消遣，从来未学禅。
捧日整朝簪，千官一片心。班趋黄道急，殿接紫宸深。威凤回香扆，新莺啭上林。小松含瑞露，春翠易成阴。
流落夜凄凄，春寒锦浦西。不甘花逐水，可惜雪成泥。病眼嫌灯近，离肠赖酒迷。凭君嘱鹎鵊，莫向五更啼。
万仞白云端，经春雪未残。夏消江峡满，晴照蜀楼寒。造境知僧熟，归林认鹤难。会须朝阙去，秪有画图看。
孟子有良策，惜哉今已而。徒将心体国，不识道消时。折槛未为切，沈湘何足悲。苍苍无问处，烟雨遍江蓠。
草肥朝牧牛，桑绿晚鸣鸠。列岫檐前见，清泉碓下流。春蔬和雨割，社酒向花篘。引我南陂去，篱边有小舟。
前山微有雨，永巷净无尘。牛卧篱阴晚，鸠鸣村意春。时浮应寡合，道在不嫌贫。后径临陂水，菰蒲是切邻。
秋深庭色好，红叶间青松。病客殊无著，吾师甚见容。疏钟和细溜，高塔等遥峰。未省求名侣，频于此地逢。
寺在帝城阴，清虚胜二林。藓侵隋画暗，茶助越瓯深。巢鹤和钟唳，诗僧倚锡吟。烟莎后池水，前迹杳难寻。
山半古招提，空林雪月迷。乱流分石上，斜汉在松西。云集寒庵宿，猿先晓磬啼。此心如了了，即此是曹溪。
夫子道何孤，青云未得途。诗书难舍鲁，山水暂游吴。野绿梅阴重，江春浪势粗。秣陵兵役后，旧业半成芜。
古柏间疏篁，清阴在印床。宿郊虔点馔，秋寺静监香。参集行多揖，风仪见即庄。伫闻横擘去，帷集谏书囊。
才拙道仍孤，无何舍钓徒。班虽沾玉笋，香不近金炉。雨露瞻双阙，烟波隔五湖。唯君应见念，曾共伏青蒲。
何逊兰休握，陶潜柳正垂。官清真塞诏，事简好吟诗。春漏怀丹阙，凉船泛碧伊。已虚西阁位，朝夕凤书追。
似笔挺然秀，山川亦好文。宕渠花里发，秦垄竹间分。石臼生春水，香龛积暮云。道经难久住，日后忆离群。
湘水似伊水，湘人非故人。登临独无语，风柳自摇春。
晓陌携笼去，桑林路隔淮。何如斗百草，赌取凤皇钗。
落第春相困，无心惜落花。荆山归不得，归得亦无家。
松格一何高，何人号乳毛。霜天寓直夜，愧尔伴闲曹。
贤人骨已销，墓树几荣凋。正直魂如在，斋心愿一招。
乱前看不足，乱后眼偏明。却得蓬蒿力，遮藏见太平。
唐昌树已荒，天意眷文昌。晓入微风起，春时雪满墙。
暴乱免遗折，森罗贤达名。末郎何所取，叨继外门荣。
八韵与五字，俱为时所先。幽魂应自慰，李白墓相连。
细雨湿萋萋，人稀江日西。春愁肠已断，不在子规啼。
佛爱我亦爱，清香蝶不偷。一般奇特处，不上妇人头。
顾渚山边郡，溪将罨画通。远看城郭里，全在水云中。西阁归何晚，东吴兴未穷。茶香紫笋露，洲迥白蘋风。歌缓眉低翠，杯明蜡剪红。政成寻往事，辍棹问渔翁。
枯桑河上村，寥落旧田园。少小曾来此，悲凉不可言。访邻多指冢，问路半移原。久歉家僮散，初晴野荠繁。客帆悬极浦，渔网晒危轩。苦涩诗盈箧，荒唐酒满尊。高枝霜果在，幽渚暝禽喧。远霭笼樵响，微烟起烧痕。哀荣孤族分，感激外兄恩。三宿忘归去，圭峰恰对门。
何以保孤危，操修自不知。众中常杜口，梦里亦吟诗。失计辞山早，非才得仕迟。薄冰安可履，暗室岂能欺。勤苦流萤信，吁嗟宿燕知。残钟残漏晓，落叶落花时。故旧寒门少，文章外族衰。此生多轗轲，半世足漂离。省署随清品，渔舟爽素期。恋恩休未遂，双鬓渐成丝。
松因溪得名，溪吹荅松声。缭绕能穿寺，幽奇不在城。寒烟斋后散，春雨夜中平。染岸苍苔古，翘沙白鸟明。澄分僧影瘦，光彻客心清。带梵侵云响，和钟击石鸣。澹烹新茗爽，暖泛落花轻。此景吟难尽，凭君画入京。
荣落何相似，初终却一般。犹疑和夕照，谁信堕朝寒。水木辉华别，诗家比象难。佳人应误拜，栖鸟反求安。屈指期轮满，何心谓影残。庾楼清赏处，吟彻曙钟看。
园林青气动，众木散寒声。败叶墙阴在，滋条雪后荣。欣欣春令早，蔼蔼日华轻。庾岭梅先觉，隋堤柳暗惊。山川应物候，皋壤起农情。秪待花开日，连栖出谷莺。
节应清和候，郊宫事洁羞。至诚闻上帝，明德祀圆丘。雅用陶匏器，馨非黍稷流。就阳陈盛礼，匡国祷鸿休。渐晓兰迎露，微凉麦弄秋。寿山横紫阁，瑞霭抱皇州。外肃通班序，中严锡庆优。奏歌三酒备，表敬百神柔。池碧将还凤，原清再问牛。万方瞻辅翼，共贺赞皇猷。
昔岁曾投贽，关河在左冯。庾公垂顾遇，王粲许从容。首荐叨殊礼，全家寓近封。白楼陪写望，青眼感遭逢。顾念梁间燕，深怜涧底松。岚光莲岳逼，酒味菊花浓。寇难旋移国，漂离几听蛩。半生悲逆旅，二纪间门墉。蜀雪随僧蹋，荆烟逐雁冲。凋零归两鬓，举止失前踪。得事虽甘晚，陈诗未肯慵。迩来趋九仞，又伴赏三峰。栖托情何限，吹嘘意数重。自兹俦侣内，无复叹龙钟。
迂疏虽可欺，心路甚男儿。薄宦浑无味，平生粗有诗。澹交终不破，孤达晚相宜。直夜花前唤，朝寒雪里追。竹声输我听，茶格共僧知。景物还多感，情怀偶不卑。溪莺喧午寝，山蕨止春饥。险事销肠酒，清欢敌手棋。香锄抛药圃，烟艇忆莎陂。自许亨途在，儒纲复振时。
王泽尚通津，恩波此日新。深疑一夜雨，宛似五湖春。泛滟翘振鹭，澄清跃紫鳞。翠低孤屿柳，香失半汀蘋。凤辇寻佳境，龙舟命近臣。桂花如入手，愿作从游人。
峭仞耸巍巍，晴岚染近畿。孤高不可状，图写尽应非。绝顶神仙会，半空鸾鹤归。云台分远霭，树谷隐斜晖。坠石连村响，狂雷发庙威。气中寒渭阔，影外白楼微。云对莲花落，泉横露掌飞。乳悬危磴滑，樵彻上方稀。澹泊生真趣，逍遥息世机。野花明涧路，春藓涩松围。远洞时闻磬，群僧昼掩扉。他年洗尘骨，香火愿相依。
秘殿临轩日，和銮返正年。两班文武盛，百辟羽仪全。霜漏清中禁，风旗拂曙天。门严新勘契，仗入乍承宣。玉几当红旭，金炉纵碧烟。对扬称法吏，赞引出宫钿。言动挥毫疾，雍容执簿专。寿山晴叆叇，颢气暖连延。礼有鸳鸾集，恩无雨露偏。小臣叨备位，歌咏泰阶前。
风骚为主人，凡俗仰清尘。密行称闺阃，明诚动搢绅。周旋居显重，内外掌丝纶。妙主蓬壶籍，忠为社稷臣。大仪墙仞峻，东辖纪纲新。闻善常开口，推公岂为身。立朝鸣佩重，归宅典衣贫。半醉看花晚，中餐煮菜春。晴台随鹿上，幽墅结僧邻。理论知清越，生徒得李频。药香沾笔砚，竹色染衣巾。寄鹤眠云叟，骑驴入室宾。近将姚监比，僻与段卿亲。叶积池边路，茶迟雪后薪。所难留著述，谁不秉陶钧。丧乱时多变，追思事已陈。浮华重发作，雅正甚湮沦。宗从今何在，依栖素有因。七松无影响，双泪益悲辛。犹喜于门秀，年来屈复伸。
高名向已求，古韵古无俦。风月抛兰省，江山复桂州。贤人知止足，中岁便归休。云鹤深相待，公卿不易留。满朝张祖席，半路上仙舟。箧重藏吴画，茶新换越瓯。郡迎红烛宴，寺宿翠岚楼。触目成幽兴，全家是胜游。篷声渔叟雨，苇色鹭鸶秋。久别郊园改，将归里巷修。桑麻胜禄食，节序免乡愁。阳朔花迎棹，崇贤叶满沟。席春欢促膝，檐日暖梳头。道畅应为蝶，时来必问牛。终须康庶品，未爽漱寒流。议在归群望，情难恋自由。小生诚浅拙，早岁便依投。夏课每垂奖，雪天常见忧。远招陪宿直，首荐向公侯。攀送偏挥洒，龙钟志未酬。
妖星沈雨露，和气满京关。上将忠勋立，明君法驾还。顺风调雅乐，夹道序群班。香泛传宣里，尘清指顾间。楼台新紫气，云物旧黄山。晓渭行朝肃，秋郊旷望闲。庙灵安国步，日角动天颜。浩浩升平曲，流歌彻百蛮。
沙鸟与山麋，由来性不羁。可凭唯在道，难解莫过诗。任笑孤吟僻，终嫌巧宦卑。秉慵恩地恕，冷澹好僧知。华省惭公器，沧江负钓师。露花春直夜，烟鼓早朝时。世路多艰梗，家风免坠遗。殷勤一蓑雨，秪得梦中披。
江湖犹足事，食宿戍鼙喧。久客秋风起，孤舟夜浪翻。乡音离楚水，庙貌入湘源。岸阔凫鹥小，林垂橘柚繁。津官来有意，渔者笑无言。早晚酬僧约，中条有药园。
苌弘血染新，含露满江滨。想得寻花径，应迷拾翠人。窗纱迎拥砌，簪玉妒成茵。天借新晴色，云饶落日春。岚光垂处合，眉黛看时嚬。愿与仙桃比，无令惹路尘。
乖慵居竹里，凉冷卧池东。一霎芰荷雨，几回帘幕风。远僧来扣寂，小吏笑书空。衰鬓霜供白，愁颜酒借红。扇轻摇鹭羽，屏古画渔翁。自得无端趣，琴棋舫子中。
寓直事非轻，宦孤忧且荣。制承黄纸重，词见紫垣清。晓霁庭松色，风和禁漏声。僧携新茗伴，吏扫落花迎。锁印诗心动，垂帘睡思生。粉廊曾试处，石柱昔贤名。来误宫窗燕，啼疑苑树莺。残阳应更好，归促恨严城。
握兰将满岁，栽菊伴吟诗。老去慵趋世，朝回独绕篱。递香风细细，浇绿水瀰瀰。秪共山僧赏，何当国士移。孤根深有托，微雨正相宜。更待金英发，凭君插一枝。
共待辉光夜，翻成黯澹秋。正宜清路望，潜起滴阶愁。棹倚袁宏渚，帘垂庾亮楼。桂无香实落，兰有露花休。玉漏添萧索，金尊阻献酬。明年佳景在，相约向神州。
含香复记言，清秩称当年。点笔非常笔，朝天最近天。家声三相后，公事一人前。诗句江郎伏，书踪宁氏传。风标欺鹭鹤，才力涌沙泉。居僻贫无虑，名高退更坚。渔舟思静泛，僧榻寄闲眠。消息当弥入，丝纶的粲然。依栖常接迹，属和旧盈编。开口人皆信，凄凉是谢毡。
减瘦经多难，忧伤集晚年。吟高风过树，坐久夜凉天。旅退惭随众，孤飞怯向前。钓朋蓑叟在，药术衲僧传。鬓秃趋荣路，肠焦鄙盗泉。品徒诚有隔，推唱意何坚。寒地殊知感，秋灯耿不眠。从来甘默尔，自此倍怡然。兰为官须握，蒲因学更编。预愁摇落后，子美笑无毡。
篇篇高且真，真为国风陈。澹薄虽师古，纵横得意新。剪裁成几箧，唱和是谁人。华岳题无敌，黄河句绝伦。吟残荔枝雨，咏彻海棠春。李白欺前辈，陶潜仰后尘。难忘嵩室下，不负蜀江滨。属思看山眼，冥搜倚树身。楷模劳梦想，讽诵爽精神。落笔空追怆，曾蒙借斧斤。
星沈万古痕，孤绝势无邻。地窄少留竹，空多剩占云。钓篷和雨看，樵斧带霜闻。莫惜寻常到，清风不负人。
小阁惬幽寻，周遭万竹森。谁知一沼内，亦有五湖心。钓直鱼应笑，身闲乐自深。晚来春醉熟，香饵任浮沈。
到此溪亭上，浮生始觉非。野僧还惜别，游客亦忘归。月满千岩静，风清一磬微。何时脱尘役，杖履愿相依。
嫩芽香且灵，吾谓草中英。夜臼和烟捣，寒炉对雪烹。惟忧碧粉散，常见绿花生。最是堪珍重，能令睡思清。
素面已云妖，更著花钿饰。脸横一寸波，浸破吴王国。
君去不来久，悠悠昏又明。片心因卜解，残梦过桥惊。圣泽如垂饵，沙场会息兵。凉风当为我，一一送砧声。
江湖渐老身，山泽本来心。经济不敢问，耕耘犹可寻。一顷半顷许，三更二更深。亲朋相接近，鸡酒开尘襟。
因为古荆州，翻成一段愁。孟嘉曾落帽，王粲此登楼。唐邓通襄路，沱潜并汉流。太平官府盛，昔日欠来游。
到晚归不去，因而此宿休。云深千古寺，月冷一天秋。崖裂池如束，天虚塔欲浮。最宜初日上，高处看烟收。
入山时八月，岚气似深冬。岩洞生风雨，窠巢落桧松。山中九重锁，月下一声钟。警省非人世，今秋得异逢。
素来嫌僻静，今渐与相安。师友凋零尽，年时出处难。春风双屐暖，夜雨一灯寒。洙泗曾颜辈，何曾作好官。
早发促程期，篮舆带月低。山中如白昼，斗下渡清溪。群动霜初落，四邻鸡未啼。惟闻兵递铺，星急过淮西。
五年兹路上，频往又频还。岁月孤松老，风霜苦竹班。溪流天目水，云出洞霄山。马上因閒眺，蜉蝣宇宙间。
渐懒说功名，修真喜道经。凄凉秋听雨，空阔夜观星。有病色先见，无心梦最灵。阶前风叶响，还又感飘零。
归去岂不好，平田带浅林。春猿鸣雪涧，晴日上云岑。世久无鸣犊，时当学展禽。吾生今老矣，梁父岂能吟。
积得读书身，从教此道贫。逢秋为远客，知己是何人。天下方多事，西风至不仁。但于登眺处，杯酒莫辞频。
玉阶王道泰，金门词藻多。文雄自指引，美景相经过。野气连空谷，春色满长河。方从君子会，终宴且当歌。
君家在四明，崇道复遗荣。霓服辞丹禁，天文诏玉京。义方延永锡，真箓受长生。举手都门外，白云江上行。
晚岁朝真隐，皇情谅不违。辞家五十载，今日复东归。祖帐临青道，天章降紫微。顾嗟轩冕者，谁与比光辉？
松楸连塔古，窗槛任閒开。水绕清阴里，人从热处来。噪风蝉带鹤，欹树石兼苔。向晓东林下，迟迟舍此回。
沙泉带草堂，纸帐卷空床。静是真消息，吟非俗肺肠。园林坐清影，梅杏嚼红香。谁住原西寺，钟声送夕阳。
比说归耕钓，迢迢向海涯。春寒游子路，村晚主人家。野岸纷垂柳，深山绿过茶。重寻旧邻里，菱藕正开花。
避地依真境，安閒似旧溪。干戈百里外，泉石乱峰西。草瑞香难歇，松灵盖尽低。寻应报休马，瓶锡向南携。
百虫声里坐，夜色共冥冥。远忆诸峰顶，曾栖此性灵。月华澄有象，诗思在无形。彻曙都忘寝，虚窗日照经。
野僧教种法，苒苒出蓬蒿。百岁催人老，千年待尔高。静宜兼竹石，幽合近猿猱。他日成阴后，秋风吹海涛。
早晚逐兹来，闲门日为开。乱蛩鸣白草，残菊藉苍苔。困卧谁惊起，闲行自欲回。何时此携手，吾子本多才。
个是仙家事，何人合用心。几时终一局，万木老千岑。有路如飞出，无机似陆沈。樵夫可能解，也此废光阴。
愤愤呕谗书，无人诵子虚。伤心天祐末，搔首懿宗初。海树青丛短，湖山翠点疏。秋涛看足否，罗刹石边居。
白发久慵簪，常闻病亦吟。瘦应成鹤骨，闲想似禅心。上国杨花乱，沧洲荻笋深。不堪思翠巘，西望独沾襟。
造化安能保，山川凿欲翻。精华销地底，珠玉聚侯门。始作骄奢本，终为祸乱根。亡家与亡国，云此更何言。
折槛意何如，平安信不虚。近来焚谏草，深去觅山居。志定荣枯外，身全宠辱馀。分明知在处，难寄乱离书。
先生居处所，野烧几为灰。若有吟魂在，应随夜魄回。地宁销志气，天忍罪清才。古木霜风晚，江禽共宿来。
槐柳野桥边，行尘暗马前。秋风来汉地，客路入胡天。雁聚河流浊，羊群碛草膻。那堪陇头宿，乡梦逐潺湲。
千株含露态，何处照人红？风暖仙源里，春和水国中。流莺应见落，舞蝶未知空。拟欲求图画，枝枝带竹丛。
何处人惊起，飞来过草堂。丹心劳避弋，万里念随阳。影断风天月，声孤荻岸霜。明年趁春去，江上别鸳鸯。
南国多山水，君游兴可知。船中江上景，晚泊早行时。子美遗魂地，藏真旧墨池。经过几销日，荒草里寻碑。
旧隐终牵梦，春残结束归。溪山无伴过，风雨有花飞。片石留题字，孤潭照浣衣。邻僧喜相接，埽径与开扉。
永夜不欲睡，虚堂闭复开。却离灯影去，待得月光来。落叶逢巢住，飞萤值我回。天明拂经案，一炷白檀灰。
百发百中技，长杨献赋年。丹枝如计分，一箭的无偏。文物兵销国，关河雪霁天。都人看春榜，韩字在谁前。
岚光叠杳冥，晓翠湿窗明。欲起游方去，重来绕塔行。乱云开鸟道，群木发秋声。曾约诸徒弟，香灯尽此生。
小谏才埋玉，星郎亦逝川。国由多聚盗，天似不容贤。兵火焚诗草，江流涨墓田。长安已涂炭，追想更凄然。
八月江行好，风帆日夜飘。烟霞经北固，禾黍过南朝。社客无宗炳，诗家有鲍昭。莫因贤相请，不返旧山椒。
夜久谁同坐，炉寒鼎亦澄。乱松飘雨雪，一室掩香灯。白发添新岁，清吟减旧朋。明朝待晴旭，池上看春冰。
谁喜老闲身，春山起送君。欲凭莲社信，转入洞庭云。道路长无阻，干戈渐不闻。秋来向何处，相忆雁成群。
去岁来寻我，留题在藓痕。又因风雪夜，重宿古松门。玉有疑休泣，诗无主且言。明朝此相送，披褐入桃源。
松门堆复积，埋石亦埋莎。为瑞还难得，居贫莫厌多。听怜终夜落，吟惜一年过。谁在江楼望，漫漫堕绿波。
兵火销邻境，龙沙有去人。江潭牵兴远，风物入题新。雪湛将残腊，霞明向早春。郡侯开宴处，桃李照歌尘。
老忆游方日，天涯锡独摇。凌晨从北固，冲雪向南朝。鬓发泉边剃，香灯树下烧。双峰诸道友，夏满有书招。
路出荆门远，行行日欲西。草枯蛮冢乱，山断汉江低。野店丛蒿短，烟村簇树齐。翻思故林去，在处有猿啼。
谩道诗名出，何曾著苦吟。忽来还有意，已过即无心。夏月山长往，霜天寺独寻。故人怜拙朴，时复寄空林。
鬓霜垂七十，江国久辞官。满箧新风雅，何人旧岁寒。闲居当野水，幽鸟宿渔竿。终欲相寻去，兵戈时转难。
不放生纤草，从教遍绿苔。还防长者至，未著牡丹栽。蛱蝶空飞过，鹡鸰时下来。南邻折芳子，到此寂寥回。
吾子此归宁，风烟是旧经。无穷芳草色，何处故山青？偶泊鸣蝉岛，难眠好月汀。殷勤问安外，湘岸采诗灵。
莲峰映敷水，嵩岳压伊河。两处思归久，前贤隐去多。闲身应绝迹，在世幸无他。会向红霞峤，僧龛对薜萝。
远思极何处，南楼烟水长。秋风过鸿雁，游子在潇湘。海面云生白，天涯堕晚光。徘徊古堤上，曾此赠垂杨。
不见二三子，悠然吴楚间。尽应生白发，几个在青山。暇日还宜爱，馀生莫放闲。君闻国风否，千载咏关关。
津亭虽极望，未称本心闲。白有三江水，青无一点山。新鸿喧夕浦，远棹聚空湾。终遂归匡社，孤帆即此还。
羡子去东周，行行非旅游。烟霄有兄弟，事业尽曹刘。洛水清奔夏，嵩云白入秋。来年遂鹏化，一举上瀛洲。
旧溪千万竿，风雨夜珊珊。白首来江国，黄金买岁寒。乍移伤粉节，终绕著朱栏。会得承春力，新抽锦箨看。
角角类关关，春晴锦羽乾。文呈五色异，瑞入九苞难。暮宿红兰暖，朝飞绿野寒。山梁从行者，错解仲尼叹。
不得先生信，空怀汗漫秋。月华离鹤背，日影上鳌头。欲学孤云去，其如重骨留。槎程在何处，人世屡荒丘。
展转复展转，所思安可论。夜凉难就枕，月好重开门。霜杀百草尽，蛩归四壁根。生来苦章句，早遇至公言。
未得凌云价，何惭所买真。自知桃李世，有爱岁寒人。瑟瑟初离涧，青青未识尘。宁同买花者，贵逐片时春。
九土尽荒墟，干戈杀害馀。更须忧去国，未可守贫居。康泰终来在，编联莫破除。他年遇知己，无耻报襜褕。
石屋晚烟生，松窗铁碾声。因留来客试，共说寄僧名。味击诗魔乱，香搜睡思轻。春风霅川上，忆傍绿丛行。
万物患有象，不能逃大明。始随残魄灭，又逐晓光生。曲直宁相隐，洪纤必自呈。还如至公世，洞鉴是非情。
南归乘客棹，道路免崎岖。江上经时节，船中听鹧鸪。春容含众岫，雨气泛平芜。落日停舟望，王维未有图。
长江春气寒，客况棹声闲。夜泊诸村雨，程回数郡山。桑根垂断岸，浪沫聚空湾。已去邻园近，随缘是暂还。
天涯即爱州，谪去莫多愁。若似承恩好，何如傍主休。瘴昏铜柱黑，草赤火山秋。应想尧阴下，当时獬豸头。
高房占境幽，讲退即冥搜。欠鹤同支遁，多诗似惠休。瓶澄孤井浪，案白小窗秋。莫道归山字，朝贤日献酬。
无况来江岛，逢君话滞留。生缘同一国，相识共他州。竹影斜青藓，茶香在白瓯。犹怜心道合，多事亦冥搜。
试算平生事，中年欠五年。知非未落后，读易尚加前。分受诗魔役，宁容俗态牵。闲吟见秋水，数只钓鱼船。
天地有万物，尽应输苦心。他人虽欲解，此道奈何深。返朴遗时态，关门度岁阴。相思去秋夕，共对冷灯吟。
花落水喧喧，端居信昼昏。谁来看山寺，自要埽松门。是事皆能讳，唯诗未懒言。传闻好时世，亦欲背啼猿。
中元斋醮后，残烬满空坛。老鹤心何待，尊师鬓已乾。幡灯古殿夜，霜霰大椿寒。谁见长生路，人间事万端。
莫染亦莫镊，任从伊满头。白虽无耐药，黑也不禁秋。静枕听蝉卧，闲垂看水流。浮生未达此，多为尔为愁。
风声吹竹健，凉气著身轻。谁有闲心去，江边看水行。村遥红树远，野阔白烟平。试裂芭蕉片，题诗问竺卿。
城里无闲处，却寻城外行。田园经雨水，乡国忆桑耕。傍涧蕨薇老，隔村冈陇横。何穷此心兴，时复鹧鸪声。
三月看无也，芳时此可嗟。园林欲向夕，风雨更吹花。影乱冲人蝶，声繁绕堑蛙。那堪傍杨柳，飞絮满邻家。
取尽风骚妙，名高身倍闲。久离王者阙，欲向祖师山。幕府秋招去，溪邻日望还。伊余岂酬敌，来往踏苔斑。
云势崄于峰，金流断竹风。万方应望雨，片景欲焚空。毒害芙蓉死，烦蒸瀑布红。恩多是团扇，出入画屏中。
莫疑空手去，无援取高科。直是文章好，争如德行多。烟霄心一寸，霜雪路千坡。称意东归后，交亲那喜何。
谁见少年心，低摧向苦吟。后须离影响，得必洞精深。道院春苔径，僧楼夏竹林。天如爱才子，何虑未知音。
吴都霸道昌，才子去观光。望阙云天近，朝宗水路长。海门收片雨，建业泊残阳。欲问淮王信，仙都即帝乡。
风篁清一院，坐卧润肌肤。此境终抛去，邻房肯信无。身非王者役，门是祖师徒。毕竟伊云鸟，从来我友于。
僻巷谁相访，风篱翠蔓牵。易中通性命，贫里过流年。且有吟情挠，都无俗事煎。时闻得新意，多是此忘缘。
皎然灵一时，还有屈于诗。世岂无英主，天何惜大师。道终归正始，心莫问多岐。览卷堪惊立，贞风喜未衰。
半幅古潺颜，看来心意闲。何须寻鸟道，即此出人间。巘暮疑啼狖，松深认掩关。知君远相惠，免我忆归山。
古律皆深妙，新吟复造微。搜难穷月窟，琢苦尽天机。晚桧清蝉咽，寒江白鸟飞。他年旧山去，为子远携归。
西笑道何光，新朝旧桂堂。春官如白傅，内试似文皇。变化龙三十，升腾凤一行。还家几多兴，满袖月中香。
野癖虽相似，生涯即不同。红霞禅石上，明月钓船中。醉倒芦花白，吟缘蓼岸红。相思何以寄，吾道本空空。
一卧四十日，起来秋气深。已甘长逝魄，还见旧交心。撑拄筇犹重，枝梧力未任。终将此形陋，归死故丘林。
秋风已伤骨，更带竹声吹。抱疾关门久，扶羸傍砌时。无生即不可，有死必相随。除却归真觉，何由拟免之。
一论破双空，持行大国中。不知从此去，何处挫邪宗。昼雨悬帆黑，残阳泊岛红。应游到灉岸，相忆绕茶丛。
高名喧省闼，雅颂出吾唐。叠巘供秋望，无云到夕阳。自封修药院，别埽著僧床。几梦中朝事，依依鹓鹭行。
塞门春已暖，连影起蘋风。云梦千行去，潇湘一夜空。江人休举网，虏将又虚弓。莫失南来伴，衡阳树即红。
九叠苍崖里，禅家凿翠开。清时谁梦到，白傅独寻来。怪石和僧定，闲云共鹤回。任兹休去者，心是不然灰。
今岁赴春闱，达如夫子稀。山中把卷去，榜下注官归。楚月吟前落，江禽酒外飞。闲游向诸寺，却看白麻衣。
讲终斋磬罢，何处称真心。古寺高杉下，炎天独院深。燕和江鸟语，墙夺暮花阴。大府多才子，闲过在竹林。
梅月来林寺，冥冥各闭门。已应双履迹，全没乱云根。琢句心无味，看经眼亦昏。何时见清霁，招我凭岩轩。
钟陵千首作，笔绝亦身终。知落干戈里，谁家煨烬中。吟斋春长蕨，钓渚夜鸣鸿。惆怅秋江月，曾招我看同。
山衲宜何处，经行避暑深。峰西多古寺，日午乱松阴。鹤默堪分静，蝉凉解助吟。慇勤题壁去，秋早此相寻。
昨夜从香社，辞君出薜萝。晚来巾舄上，已觉俗尘多。远路萦芳草，遥空共白波。南朝在天末，此去重经过。
雷电不敢伐，鳞皴势万端。蠹依枯节死，蛇入朽根盘。影浸僧禅湿，声吹鹤梦寒。寻常风雨夜，应有鬼神看。
人中林下现，名自有闲忙。建业红尘热，栖霞白石凉。倚身柽几稳，洒面瀑流香。不似高斋里，花连竹影长。
然诺竟如何，诸侯见重多。高房度江雨，经月长寒莎。道本同骚雅，书曾到薜萝。相寻未相见，危阁望沧波。
大士生兜率，空池满白莲。秋风明月下，斋日影堂前。色后群芳拆，香殊百和燃。谁知不染性，一片好心田。
乱后江边寺，堪怀二律师。几番新弟子，一样旧威仪。院影连春竹，窗声接雨池。共缘山水癖，久别共题诗。
十八贤真在，时来拂榻看。已知前事远，更结后人难。泉滴胜清磬，松香掩白檀。凭君听朝贵，谁欲厌簪冠。
闰年春过后，山寺始花开。还有无心者，闲寻此境来。鸟幽声忽断，茶好味重回。知住南岩久，冥心坐绿苔。
紫霄兼二老，相对倚空寒。久别成衰病，重来更上难。径危云母滑，崖旱瀑流乾。目断岚烟际，神仙有石坛。
他皆恃勋贵，君独爱诗玄。终日秋光里，无人竹影边。东楼生倚月，北固积吟烟。闻说鸳行里，多才复少年。
终南山北面，直下是长安。自埽青苔室，闲攲白石看。风吹窗树老，日晒窦云乾。时向圭峰宿，僧房瀑布寒。
九重方侧席，四海仰文明。好把孤吟去，便随公道行。梁园浮雪气，汴水涨春声。此日登仙众，君应最后生。
朝开暮亦衰，雨打复风吹。古屋无人处，残阳满地时。静依青藓片，闲缀绿莎枝。繁艳根枝在，明年向此期。
独怜苍翠文，长与寂寥存。鹤静窥秋片，僧闲踏冷痕。月明疏竹径，雨歇败莎根。别有深宫里，兼花锁断魂。
破虏与平戎，曾居第一功。明时不用武，白首向秋风。马病霜飞草，弓闲雁过空。儿孙已成立，胆气亦英雄。
久与寒灰合，人中亦觉闲。重城不锁梦，每夜自归山。雨破冥鸿出，桐枯井月还。唯君道心在，来往寂寥间。
怀才难自住，此去亦如僧。何处西风夜，孤吟旅舍灯。路沿湘树叠，山入楚云层。若有东来札，归鸿亦可凭。
高眠当圣代，云鸟未为孤。天子徵不起，闲人亲得无。猿猱狂欲坠，水石怪难图。寂寞荒斋外，松杉相倚枯。
夫子垂竿处，空江照古台。无人更如此，白浪自成堆。鹤静寻僧去，鱼狂入海回。登临秋值晚，树石尽多苔。
倚杖聊摅望，寒原远近分。夜来何处火，烧出古人坟。野势盘空泽，江流合暮云。残阳催百鸟，各自著栖群。
尘中名利热，鸟外水云闲。吾子多高趣，秋风独自还。空囊随客棹，几宿泊湖山。应有吟僧在，邻居树影间。
新吟忽有寄，千里到荆门。落日云初碧，残年眼正昏。已为难敌手，谁更入深论。后信多相寄，吾生重此言。
渐觉春光媚，尘销作土膏。微寒放杨柳，纤草入风骚。睡少全无病，身轻乍去袍。前溪泛红片，何处落金桃。
林下高眠起，相招得句时。开门流水入，静话鹭鸶知。每许题成晚，多嫌雪阻期。西斋坐来久，风竹撼疏篱。
刚有峨嵋念，秋来锡欲飞。会抛湘寺去，便逐蜀帆归。难世堪言善，闲人合见机。殷勤别诸友，莫厌楚江薇。
南去谒诸侯，名山亦得游。便应寻瀑布，乘兴上岣嵝。高鸟随云起，寒星向地流。相思应北望，天晚石桥头。
莫问年将朽，加餐已不多。形容浑瘦削，行止强牵拖。死也何忧恼，生而有咏歌。侯门终谢去，却埽旧松萝。
高迹何来此，游方渐老身。欲投莲岳夏，初过竟陵春。锡影离云远，衣痕拂藓新。无言即相别，此处不迷津。
吾师诗匠者，真个碧云流。争得梁太子，重为文选楼。锦江新冢树，婺女旧山秋。欲去焚香礼，啼猿峡阻修。
山带金名远，楼台压翠层。鱼龙光照像，风浪影摇灯。槛外扬州树，船通建业僧。尘埃何所到，青石坐如冰。
暑气时将薄，虫声夜转稠。江湖经一雨，日月换新秋。有景堪援笔，何人未上楼。欲承凉冷兴，西向碧嵩游。
空江平野流，风岛苇飕飕。残日衔西塞，孤帆向北洲。边鸿渡汉口，楚树出吴头。终入高云里，身依片石休。
岂敢言招隐，归休喜自安。一溪云卧稳，四海路行难。瑞兽藏头角，幽禽惜羽翰。子猷何处在，老尽碧琅玕。
杉竹映溪关，修修共岁寒。幽人眠日晏，花雨落春残。道妙言何强，诗玄论甚难。闲居有亲赋，搔首忆潘安。
始惊三伏尽，又遇立秋时。露彩朝还冷，云峰晚更奇。垄香禾半熟，原迥草微衰。幸好清光里，安仁谩起悲。
梦绕嵯峨里，神疏骨亦寒。觉来谁共说，壁上自图看。古翠松藏寺，春红杏湿坛。归心几时遂，日向渐衰残。
河冰连地冻，朔气压春寒。开户思归远，出门移步难。湖云黏雁重，庙树刮风乾。坐看孤灯焰，微微向晓残。
兵寇残江墅，生涯尽荡除。事堪煎桂玉，时莫倚诗书。暮狖啼空半，春山列雨馀。舟中有新作，回寄示慵疏。
三载羊公政，千年岘首碑。何人更堕泪，此道亦殊时。兵火烧文缺，江云触藓滋。那堪望黎庶，匝地是疮痍。
鹿门埋孟子，岘首载羊公。万古千秋里，青山明月中。政从襄沔绝，诗过洞庭空。尘路谁回眼，松声两处风。
大化终华顶，灵踪示玉泉。由来负高尚，合向好山川。洞壑藏诸怪，杉松列瘦烟。千秋空树影，犹似覆长禅。
秋光明水国，游子倚长亭。海浸全吴白，山澄百越青。英雄贵黎庶，封土绝精灵。句践魂如在，应悬战血腥。
分有争忘得，时来须出山。白云终许在，清世莫空还。驿树秋声健，行衣雨点斑。明年从月里，满握度春关。
通宵亦孤坐，但念旧峰云。白日还如此，清闲本共君。二毛凋一半，百岁去三分。早晚寻流水，同归麋鹿群。
何必要识面，见诗惊苦心。此门从自古，难学至如今。青草湖云阔，黄陵庙木深。精搜当好景，得即动知音。
四面白波声，中流翠峤横。望来堪目断，上彻始心平。鸟向天涯去，云连水国生。重来与谁约，题罢自吟行。
归休兴若何，朱绂尽还他。自有园林阔，谁争山水多。村烟晴莽苍，僧磬晚嵯峨。野醉题招隐，相思可寄么。
山称明月好，月出遍山明。要上诸峰去，无妨半夜行。白猿真雪色，幽鸟古琴声。吾子居来久，应忘我在城。
千万僧中宝，三朝帝宠身。还源未化火，举国葬全真。文集编金在，碑铭刻玉新。有谁于异代，弹指礼遗尘。
玉垒峨嵋秀，岷江锦水清。古人搜不尽，吾子得何精。可信由前习，堪闻正后生。东西五千里，多谢寄无成。
今体雕镂妙，古风研考精。何人忘律韵，为子辨诗声。贾岛苦兼此，孟郊清独行。荆门见编集，愧我老无成。
贾岛存正始，王维留格言。千篇千古在，一咏一惊魂。离别无他寄，相思共此门。阳春堪永恨，郢路转尘昏。
北极新英主，高科旧少年。风流传贵达，谈笑取荣迁。洛水秋空底，嵩峰晓翠巅。寻常谁并马，桥上戏成篇。
把卷思高兴，潇湘阔浸门。无云生翠浪，有月动清魂。倚槛应穷底，凝情合到源。为君吟所寄，难甚至忘筌。
长忆旧山日，与君同聚沙。未能精贝叶，便学咏杨花。苦甚伤心骨，清还切齿牙。何妨继馀习，前世是诗家。
凭君游蜀去，细为话幽奇。丧乱嘉陵驿，尘埃贾岛诗。未应过锦府，且合上峨嵋。既逐高科后，东西任所之。
莲岳三徵者，论诗旧与君。相留曾几岁，酬唱有新文。翠窦容闲憩，岚峰许共分。当年若同访，合得伴吟云。
求己甚忘筌，得之经浑然。僻能离诡差，清不尚妖妍。冷澹闻姚监，精奇见浪仙。如君好风格，自可继前贤。
为子同辈者，各自话离心。及第还全蜀，游方归二林。巴江经峡涨，楚野入吴深。他日传消息，东西不易寻。
一闻归阙下，几番熟金桃。沧海期仍晚，清资路渐高。研冰濡谏笔，赋雪拥朝袍。岂念空林下，冥心坐石劳。
洒落南宗子，游方迹似云。青山寻处处，赤叶路纷纷。虎共松岩宿，猿和石溜闻。何峰一回首，忆我在人群。
大志终难起，西峰卧翠堆。床前倒秋壑，枕上过春雷。鹤见丹成去，僧闻栗熟来。荒斋松竹老，鸾鹤自裴回。
四郊云影合，千里雨声来。尽洗红埃去，并将清气回。潺湲浮楚甸，萧散露荆台。欲赋随车瑞，濡毫渴謏才。
根盘潜岳半，顶逼日轮边。冷碧无云点，危棱有瀑悬。秀轻毛女下，名与鼎湖偏。谁见扶持力，峨峨出后天。
北面香炉秀，南边瀑布寒。自来还独去，夏满又秋残。日影松杉乱，云容洞壑宽。何峰是邻侧，片石许相安。
簪履为官兴，芙蓉结社缘。应思陶令醉，时访远公禅。茶影中残月，松声里落泉。此门曾共说，知未遂终焉。
盆沼陷花边，孤明似玉泉。涵虚心不浅，待月底长圆。平稳承天泽，依微泛曙烟。何须照菱镜，即此鉴媸妍。
彼此垂七十，相逢意若何。圣明殊未至，离乱更应多。澹泊门难到，从容日易过。馀生消息外，只合听诗魔。
一室贮琴尊，诗皆大雅言。夜过秋竹寺，醉打老僧门。远烧来篱下，寒蔬簇石根。闲庭除鹤迹，半是杖头痕。
敬亭山色古，庙与寺松连。住此修行过，春风四十年。鼎尝天柱茗，诗硾剡溪笺。冥目应思著，终南北阙前。
湘潭春水满，岸远草青青。有客钓烟月，无人论醉醒。门前蛟蜃气，蓑上蕙兰馨。曾受蒙庄子，逍遥一卷经。
绿树深深处，长明焰焰灯。春时游寺客，花落闭门僧。万法心中寂，孤泉石上澄。劳生莫相问，喧默不相应。
老隐洞庭西，渔樵共一溪。琴前孤鹤影，石上远僧题。橘柚园林熟，蒹葭径路迷。君能许邻并，分药斸春畦。
舟子相呼起，长江未五更。几看星月在，犹带梦魂行。鸟乱村林迥，人喧水栅横。苍茫平野外，渐认远峰名。
宜阳南面路，下岳又经过。枫叶红遮店，芒花白满坡。猿无山渐薄，雁众水还多。日落犹前去，诸村牧竖歌。
晚照背高台，残钟残角催。能销几度落，已是半生来。吹叶阴风发，漫空暝色回。因思古人事，更变尽尘埃。
柳暖莺多语，花明草尽长。风流在诗句，牵率绕池塘。叫切禽名宇，飞忙蝶姓庄。时来真可惜，自勉掇兰芳。
天际云根破，寒山列翠回。幽人当立久，白鸟背飞来。瀑溅何州地，僧寻几峤苔。终须拂巾履，独去谢尘埃。
谁知闲退迹，门径入寒汀。静倚云僧杖，孤看野烧星。墨沾吟石黑，苔染钓船青。相对唯溪寺，初宵闻念经。
旧林诸侄在，还住本师房。共埽焚修地，同闻水石香。莫将闲世界，拟敌好时光。须看南山下，无名冢满冈。
晨午殊丰足，伊何挠肺肠。形容侵老病，山水忆韬藏。必谢金台去，还携铁锡将。东林露坛畔，旧对白莲房。
毕竟拟何求，随缘去住休。天涯游胜境，海上宿仙洲。梦好寻无迹，诗成旋不留。从他笑轻事，独自忆庄周。
灉湖唯上贡，何以惠寻常。还是诗心苦，堪消蜡面香。碾声通一室，烹色带残阳。若有新春者，西来信勿忘。
闭眼即开门，人间事倦闻。如何迎好客，不似看闲云。少欲资三要，多言让十分。疏慵本吾性，任笑早离群。
此去清凉顶，期瞻大圣容。便应过洛水，即未上嵩峰。残照催行影，幽林惜驻踪。想登金阁望，东北极兵锋。
坐卧与行住，入禅还出吟。也应长日月，消得个身心。默论相如少，黄梅付嘱深。门前古松径，时起步清阴。
天策二首作，境幽搜亦玄。阁横三楚上，题挂九霄边。寺额因标胜，诗人合遇贤。他时谁倚槛，吟此岂忘筌。
紫衣居贵上，青衲老关中。事佛门相似，朝天路不同。神凝无恶梦，诗澹老真风。闻道知音在，官高信莫通。
思量江令意，爱石甚悠悠。贪向深宫去，死同亡国休。两株荒草里，千古暮江头。若似黄金贵，隋军也不留。
良夜如清昼，幽人在小庭。满空垂列宿，那个是文星。世界归谁是，心魂向自宁。何当见尧舜，重为造生灵。
宋杜诗题在，风骚到此真。独来终日看，一为拂秋尘。古石生寒仞，春松脱老鳞。高僧眼根静，应见客吟神。
莫把毛生刺，低佪谒李膺。须防知佛者，解笑爱名僧。道性宜如水，诗情合似冰。还同莲社客，联唱绕香灯。
珍重岁寒烟，携来路几千。只应真典诰，消得苦磨研。正色浮端砚，精光动蜀笺。因君强濡染，舍此即忘筌。
西峰大雪开，万叠向空堆。客贵犹寻去，僧高肯不来。潭澄猿觑月，窦冷鹿眠苔。公子将才子，联题兴未回。
诗心何以传，所證自同禅。觅句如探虎，逢知似得仙。神清太古在，字好雅风全。曾沐星郎许，终惭是斐然。
欲布如膏势，先闻动地雷。云龙相得起，风电一时来。霢霂农桑野，冥濛杨柳台。何人待晴暖，庭有牡丹开。
明月峰头石，曾闻学月明。别舒长夜彩，高照一村耕。颇乱无私理，徒惊鄙俗情。传云遭凿后，顽白在峥嵘。
仙掌峰前得，何当此见遗。百年衰朽骨，六尺岁寒姿。雪外兼松凭，泉边待月欹。他时出山去，犹谢见相随。
君游南国去，旅梦若为宁。一路随鸿雁，千峰绕洞庭。林明枫尽落，野黑烧初经。有兴寻僧否，湘西寺最灵。
发地才过膝，蟠根已有灵。严霜百草白，深院一林青。后夜萧骚动，空阶蟋蟀听。谁于千岁外，吟绕老龙形。
考槃应未永，聊此养闲疏。野趣今何似，诗题旧不如。春篁离箨尽，陂藕折花初。终要秋云是，从风恣卷舒。
日日冲残热，相寻入乱蒿。闲中滋味远，诗里是非高。碧耸新生竹，红垂半熟桃。时难未可出，且欲淬豪曹。
到处听时论，知君屈最深。秋风几西笑，抱玉但伤心。野水翻红藕，沧江老白禽。相思未相识，闻在蜀中吟。
叠叠叠岚寒，红尘翠里盘。前程有名利，此路莫艰难。云水侵天老，轮蹄到月残。何能寻四皓，过尽见长安。
日日沧江去，时时得意归。自能终洁白，何处误翻飞。晚立银塘阔，秋栖玉露微。残阳苇花畔，双下钓鱼矶。
雪里曾迷我，笼中旧养君。忽从红蓼岸，飞出白鸥群。影照翘滩浪，翎濡宿岛云。鸳鸿解相忆，天上列纷纷。
浊世住终难，孤峰念永安。逆风眉磔磔，冲雪锡珊珊。石室关霞嫩，松枝拂藓乾。岩猿应认得，连臂下句栏。
烦暑莫相煎，森森在眼前。暂来还尽日，独坐只闻蝉。草媚终难死，花飞卒未蔫。秋风舍此去，满箧贮新篇。
风雨如尧代，何心欲退藏。诸侯行教化，下国自耕桑。道挫时机尽，禅留话路长。前溪久不过，忽觉早禾香。
相于分倍亲，静论到吟真。王泽曾无外，风骚甚少人。鸿随秋过尽，雪向腊飞频。何处多幽胜，期君作近邻。
往年吟月社，因乱散扬州。未免无端事，何妨出世流。洞庭禅过腊，衡岳坐经秋。终说将衣钵，天台老去休。
天下艰难际，全家入华山。几劳丹诏问，空见使臣还。瀑布寒吹梦，莲峰翠湿关。兵戈阻相访，身老瘴云间。
波心精舍好，那岸是繁华。碍目无高树，当门即远沙。晨斋来海客，夜磬到渔家。石鼎秋涛静，禅回有岳茶。
名山知不远，长忆寺门松。昨晚登楼见，前年过夏峰。雨馀云脚树，风外日西钟。莫更来东岸，红尘没马踪。
秋声连岳树，草色遍汀洲。多事时为客，无人处上楼。云疏片雨歇，野阔九江流。欲向南朝去，诗僧有惠休。
翠湿僧窗里，寒堆鸟道边。静思寻去路，急绕落来泉。暮雨开青壁，朝阳照紫烟。二林多长老，谁忆上头禅。
清泉流眼底，白道倚岩棱。后夜禅初入，前溪树折冰。南凉来的的，北魏去腾腾。敢把吾师意，密传门外僧。
君话南徐去，迢迢过建康。弟兄新得信，鸿雁久离行。木落空林浪，秋残渐雪霜。闲游登北固，东望海苍苍。
日日见入寺，未曾含酒容。闲听老僧语，坐到夕阳钟。竹里行多影，花边偶过踪。犹言谢生计，随我去孤峰。
君来乞诗别，聊与怆前程。九野未无事，少年何远行。商云盘翠险，秦甸下烟平。应见周南化，如今在雍京。
处处碧萋萋，平原带日西。堪随游子路，远入鹧鸪啼。金谷园应没，夫差国已迷。欲寻兰蕙径，荒秽满汀畦。
华顶星边出，真宜上士家。无人触床榻，满屋贮烟霞。坐卧临天井，晴明见海涯。禅馀石桥去，屐齿印松花。
五老回无计，三峰去不成。何言谢云鸟，此地识公卿。梦愧将僧说，心嫌触类生。南朝古山寺，曾忆共寻行。
日日只腾腾，心机何以兴。诗魔苦不利，禅寂颇相应。砚满尘埃点，衣多作卧棱。如斯自消息，合是个闲僧。
荆楚腊将残，江湖苍莽间。孤舟载高兴，千里向名山。雪浪来无定，风帆去是闲。石桥僧问我，应寄岳茶还。
故人劳札翰，千里寄荆台。知恋文明在，来寻江汉来。群机喧白昼，陆海涨黄埃。得路应相笑，无成守死灰。
乱迸苔钱破，参差出小栏。层层离锦箨，节节露琅玕。直上心终劲，四垂烟渐宽。欲知含古律，试剪凤箫看。
行僧去湘水，归雁度荆门。彼此亡家国，东西役梦魂。多慵如长傲，久住不生根。曾问兴亡事，丁宁寄勿言。
妙刮筠篁制，纤柔玉柄同。拂蝇声满室，指月影摇空。敢舍经行外，常将宴坐中。挥谈一无取，千万愧生公。
燕燕知何事，年年应候来。却缘华屋在，长得好时催。花外衔泥去，空中接食回。不同黄雀意，迷逐网罗媒。
深谢高科客，名毡寄惠重。静思生朔漠，和雪长蒙茸。摺坐资禅悦，铺眠减病容。他年从破碎，担去卧孤峰。
去岁逢京使，因还所寄诗。难留天上作，曾换月中枝。趣极僧迷旨，功深鬼不知。仍闻得名后，特地更忘疲。
忆就江僧乞，和烟得一茎。剪黄憎旧本，科绿惜新生。护噪蝉身稳，资吟客眼明。星郎有佳咏，雅合此君声。
旧寄炉峰下，杉松绕石房。年年五六月，江上忆清凉。久别应荒废，终归隔渺茫。何当便摇落，披衲玩秋光。
江皋正月雨，平陆亦波澜。半是峨嵋雪，重为泽国寒。农田淹寖尽，客棹往来难。愁杀骚人路，沧浪正渺漫。
七十去百岁，都来三十春。纵饶生得到，终免死无因。密理方通理，栖真始见真。沃洲匡阜客，几劫不迷人。
旧友一千里，新诗五十篇。此文经大匠，不见已多年。趣极同无迹，精深合自然。相思把行坐，南望隔尘烟。
两论久研精，龙安受请行。春城雨雪霁，古寺殿堂明。白发老僧听，金毛师子声。同流有谁共，别著国风清。
春山谷雨前，并手摘芳烟。绿嫩难盈笼，清和易晚天。且招邻院客，试煮落花泉。地远劳相寄，无来又隔年。
西京曾入内，东洛又朝天。圣上方虚席，僧中正乏贤。晨光金殿里，紫气玉帘前。知祝唐尧化，新恩异往年。
李洞僻相似，得诗先示师。鬼神迷去处，风日背吟时。格已搜清竭，名还着紫卑。从容味高作，翻为古人疑。
彭泽旧居在，匡庐翠叠前。因思从楚寺，便附入吴船。岸绕春残树，江浮晓霁天。应过虎溪社，伫立想诸贤。
子美曾吟处，吾师复去吟。是何多胜地，销得二公心。锦水流春阔，峨嵋叠雪深。时逢蜀僧说，或道近游黔。
霜须芸阁吏，久掩白云扉。来谒元戎后，还骑病马归。烟村蔬饮淡，江驿雪泥肥。知到中林日，春风长涧薇。
龙沙为别日，庐阜得书年。不见来香社，相思绕白莲。江僧归海寺，楚路接吴烟。老病何堪说，扶羸寄此篇。
柴门关树石，未省梦尘埃。落日啼猿里，同人有信来。自成为拙隐，难以谢多才。见说相思处，前峰对古台。
鎗旗封蜀茗，圆洁制鲛绡。好客分烹煮，青蝇避动摇。陆生誇妙法，班女恨凉飙。多谢崔居士，相思寄寂寥。
诗家为政别，清苦日闻新。乱后无荒地，归来尽远人。宽容民赋税，憔悴吏精神。何必河阳县，空传桃李春。
万事皆可了，有诗门最深。古人难得志，吾子苦留心。野叠凉云朵，苔重怪木阴。他年立名字，笑我老双林。
春日上芳洲，经春兰杜幽。此时寻橘岸，昨日在城楼。鹭立青枫杪，沙沈白浪头。渔家好生计，檐底系扁舟。
阮肇迷仙处，禅门接紫霞。不知寻鹤路，几里入桃花。晚树阴摇藓，春潭影弄砂。何当见招我，乞与片生涯。
五金元造化，九鍊更精新。敢谓长生客，将遗必死人。久餐应换骨，一服已通神。终逐淮王去，永抛浮世尘。
又向夔城去，知难动旅魂。自非亡国客，何虑断肠猿。滟滪分高仞，瞿塘露浅痕。明年期此约，平稳到荆门。
湖光摇翠木，灵洞叠云深。五月经行处，千秋桧柏阴。山形临北渚，僧格继东林。莫惜相招信，余心是此心。
远迹都如雁，南行又北回。老僧犹记得，往岁已曾来。话遍名山境，烧残黑栎灰。无因伴师往，归思在天台。
玉泉神运寺，寒磬彻琴堂。有境灵如此，为官兴亦长。吏愁清白甚，民乐赋输忘。闻说巴山县，今来尚忆张。
白石路重重，萦纡势忽穷。孤峰擎像阁，万木蔽星空。世论随时变，禅怀历劫同。良宵正冥目，海日上窗红。
九月将欲尽，幽丛始绽芳。都缘含正气，不是背重阳。采去蜂声远，寻来蝶路长。王孙归未晚，犹得泛金觞。
荆门与闽越，关戍隔三千。风雪扬帆去，台隍指海边。客情消旅火，王化似尧年。莫失春回约，江城谷雨前。
何处同嵇懒，吾徒道异诸。本无文字学，何有往来书。岳寺逍遥梦，侯门勉强居。相知在玄契，莫讶八行疏。
北来儒士说，许下有吟僧。白日身长倚，清秋塔上层。言虽依景得，理要入无徵。敢望多相示，孱微老不胜。
五首新裁剪，搜罗尽指归。谁曾师古律，君自负天机。圣后求贤久，明公得隽稀。乘秋好携去，直望九霄飞。
褰帘听秋信，晚傍竹声归。多故堪伤骨，孤峰好拂衣。梧桐凋绿尽，菡萏堕红稀。却恐吾形影，嫌心与口违。
北风吹夏雨，和竹亚南轩。豆枕欹凉冷，莲峰入梦魂。窗多斜迸湿，庭遍瀑流痕。清兴知无限，晴来示一言。
风涛出洞庭，帆影入澄清。何处惊鸿起，孤舟趁月行。时难多战地，野阔绝春耕。骨肉知存否，林园近郡城。
疏野还如旧，何曾称在城。水边无伴立，天际有山横。落日云霞赤，高窗笔砚明。鲍昭多所得，时忆寄汤生。
入寺先来此，经窗半在湖。秋风新菡萏，暮雨老菰蒲。任听浮生速，能消默坐无。语来灯焰短，嘒唳发高梧。
忽忽动中私，人间何所之。老过离乱世，生在太平时。桃李春无主，杉松寺有期。曾吟子山赋，何啻旧凌迟。
东越常悬思，山门在永嘉。秋光浮楚水，帆影背长沙。城黑天台雨，村明海峤霞。时寻谢公迹，春草有瑶花。
嘉遁有新吟，因僧寄竹林。静思来鸟外，闲味绕松阴。兵寇凭凌甚，溪山几许深。休为反招隐，携取一相寻。
雨霁湘楚晚，水凉天亦澄。山中应解夏，渡口有行僧。鸟列沧洲队，云排碧落层。孤峰磬声绝，一点石龛灯。
所向似无端，风前吟凭栏。旁人应闷见，片水自闲看。碧底红鳞鬣，澄边白羽翰。南山众木叶，飘著竹声乾。
百病煎衰朽，栖迟战国中。思量青壁寺，行坐赤松风。道寄虚无合，书传往复空。可怜禅月子，香火国门东。
塔耸层峰后，碑镌巨石新。不知将一句，分付与何人。静坐云生衲，空山月照真。后徒游礼者，犹认指迷津。
故园虽不远，那免怆行思。莽苍平湖路，霏微过雪时。全无山阻隔，或有客相随。得见交亲后，春风动柳丝。
别后闻餐饵，相逢讶道情。肌肤红色透，髭发黑光生。仙洞谁传与，松房自鍊成。常蒙远分惠，亦觉骨毛轻。
我衰君亦老，相忆更何言。除泥安禅力，难医必死根。梅寒争雪彩，日冷让冰痕。早晚东归去，同寻入石门。
早向文章里，能降少壮心。不愁人不爱，闲处自闲吟。水国云雷阔，僧园竹树深。无嫌我衰飒，时此一相寻。
两岸山青映，中流一棹声。远无风浪动，正向夕阳横。岛屿蝉分宿，沙洲客独行。浩然心自合，何必濯吾缨。
孤舸凭幽窗，清波逼面凉。举头还有碍，低眼即无妨。瞥过沙禽翠，斜分夕照光。何时到山寺，上阁看江乡。
永日还欹枕，良宵亦曲肱。神闲无万虑，壁冷有残灯。香影浮龛象，瓶声著井冰。寻思到何处，海上断崖僧。
眼暗心还白，逢春强凭栏。因闻积雨夜，却忆旧山寒。竹撼烟丛滑，花烧露朵乾。故人相会处，应话此衰残。
了然知是梦，既觉更何求。死入孤峰去，灰飞一烬休。云无空碧在，天静月华流。免有诸徒弟，时来吊石头。
凉风动行兴，含笑话临途。已得身名了，全忘客道孤。乡程过百越，帆影绕重湖。家在飞鸿外，音书可寄无。
衡岳去都忘，清吟恋省郎。淹留才半月，詶唱颇盈箱。雪长松柽格，茶添语话香。因论乐安子，年少老篇章。
峨嵋来已远，衡岳去犹赊。南浦悬帆影，西风乱荻花。天涯遥梦泽，山众近长沙。有兴多新作，携将大府誇。
西园罢宴游，东阁念林丘。特减花边峭，来添竹里幽。忆过阳朔见，曾记大湖求。从此频吟绕，归山意亦休。
大圣威灵地，安公宴坐踪。未知长寂默，不见久从容。塔影高群木，江声压暮钟。此游幽胜后，来梦亦应重。
每到秋残夜，灯前忆故乡。园林红橘柚，窗户碧潇湘。离别身垂老，艰难路去长。弟兄应健在，兵火里耕桑。
正拥寒灰次，何当惠寂寥。且留连夜向，未敢满炉烧。必恐吞难尽，唯愁拨易消。豪家捏为兽，红迸锦茵焦。
一百二十日，煎熬几不胜。忆归沧海寺，冷倚翠崖棱。旧扇犹操执，新秋更郁蒸。何当见凉月，拥衲访诗朋。
山门摇落空，霜霰满杉松。明月行禅处，青苔绕石重。泉声喧万壑，钟韵遍千峰。终去焚香老，同师大士踪。
敢望重缘饰，微茫洞壑春。坐看终未是，归卧始应真。已觉心中朽，犹怜四面新。不因公子鉴，零落几成尘。
邻井双梧上，一蝉鸣隔墙。依稀旧林日，撩乱绕山堂。难嘿吟风口，终清饮露肠。老僧加护物，应任噪残阳。
金刀闪冷光，一剃一清凉。未免随朝夕，依前长雪霜。夏林欹石腻，春涧水泉香。向老凋疏尽，寒天不出房。
敢谓神仙手，多怀老比丘。编联来鹿野，酬唱在龙楼。洛浦精灵慑，邙山鬼魅愁。二南风雅道，从此化东周。
西江东注急，孤棹若流星。风浪相随白，云中独过青。他时谁共说，此路我曾经。好向吴朝看，衣冠尽汉庭。
忆在匡庐日，秋风八月时。松声虎溪寺，塔影雁门师。步碧葳蕤径，吟香菡萏池。何当旧泉石，归去洗心脾。
山下人来说，多时不下山。是应终未是，闲得且须闲。海面云归窦，猿边月上关。寻思乱峰顶，空送衲僧还。
日日加衰病，心心趣寂寥。残阳起闲望，万木耸寒条。楚寺新为客，吴江旧看潮。此怀何以寄，风雨暮萧萧。
竟陵兵革际，归复旧园林。早岁为官苦，常闻说此心。海边山夜上，城外寺秋寻。应讶嵩峰约，蹉跎直到今。
昼公评众制，姚监选诸文。风雅谁收我，编联独有君。馀生终此道，万事尽浮云。争得重携手，探幽楚水濆。
功到难搜处，知难始是诗。自能探虎子，何虑屈男儿。此道真清气，前贤早白髭。须教至公手，不惜付丹枝。
见君诗自别，君是继诗人。道出千途外，功争一字新。寂寥中影迹，霜雪里精神。待折东堂桂，归来更苦辛。
庾信哀何极，仲宣悲苦多。因思学文赋，不胜弄干戈。自古有如此，于今终若何。到头重策蹇，归去旧烟萝。
门底桃源水，涵空复映山。高吟烟雨霁，残日郡楼间。变俗真无事，分题是不闲。寻思章岸见，全未有年颜。
往年长白山，发愤忍饥寒。埽叶雪霜湿，读书唇齿乾。群经通讲解，八十尚轻安。今日江南寺，相逢话世难。
我亦游山者，常经旧所经。雪消天外碧，春晓海中青。可见乱离世，况临衰病形。怜君此行兴，独入白云屏。
残照玉梁巅，峨峨远棹前。古来传胜异，人去学神仙。白鹿老碧壑，黄猿啼紫烟。谁心共无事，局上度流年。
闻说征人说，呜呜何处边。孤城沙塞地，残月雪霜天。会转胡风急，吹长碛雁连。应伤汉车骑，名未勒燕然。
毕竟将何状，根元在正思。达人皆一贯，迷者自多岐。触类风骚远，怀贤肺腑衰。河桥送别者，二子好相知。
离乱几时休，儒生厄远游。亡家非汉代，何处觅荆州？旅梦寒灯屋，乡怀昼雨楼。相逢话相杀，谁复念风流。
莎径荒芜甚，君应共此情。江村雷雨发，竹屋梦魂惊。社过多来燕，花繁渐老莺。相思意何切，新作未曾评。
十万雄军幕，三千上客才。何当谈笑外，远慰寂寥来。骚雅锵金掷，风流醉玉颓。争知江雪寺，老病向寒灰。
南州无百战，北地有长征。闲杀何从事，伤哉苏子卿。江楼联雪句，野寺看春耕。门外沧浪水，风波杂雨声。
去年曾到此，久立滞前程。岐路时难处，风涛晚未平。汀蝉含老韵，岸荻簇枯声。莫泥关河险，多游自远行。
一战偶不捷，东归计未空。还携故书剑，去谒旧英雄。楚雪连吴树，西江正北风。男儿艺若是，会合值明公。
穿凿堪伤骨，风骚久痛心。永言无绝唱，忽此惠希音。杨柳江湖晚，芙蓉岛屿深。何因会仙手，临水一披襟。
诗在混茫前，难搜到极玄。有时还积思，度岁未终篇。片月双松际，高楼阔水边。前贤多此得，风味若为传。
大仰禅栖处，杉松到顶阴。下来虽有路，归去每无心。鸟道峰形直，龙湫石影深。径行谁得见，半夜老猿吟。
为儒老双鬓，勤苦竟何如。四海方磨剑，空山自读书。石围泉眼碧，秋落洞门虚。莫虑搜贤僻，徵君旧此居。
汉地从休马，胡家自牧羊。都来销帝道，浑不用兵防。草上孤城白，沙翻大漠黄。秋风起边雁，一一向潇湘。
声异蟪蛄声，听须是正听。无风来竹院，有月在莎庭。虽不妨调瑟，多堪伴诵经。谁人向秋夕，为尔欲忘形。
西望郑先生，焚修在杳冥。几番松骨朽，未换鬓根青。石阙凉调瑟，秋坛夜拜星。俗人应抚掌，闲处诵黄庭。
堪笑修仙侣，烧金觅大还。不知消息火，只在寂寥关。鬓白炉中术，魂飞海上山。悲哉五千字，无用在人间。
楚树雪晴后，萧萧落晚风。因思故国夜，临水几株空。煮茗烧乾脆，行苔踏烂红。来年未离此，还见碧丛丛。
潇湘多胜异，宗社久裴回。兄弟同游去，幽奇尽采来。只应求妙唱，何以示寒灰。上国携归后，唯呈不世才。
道自闲机长，诗从静境生。不知春艳尽，但觉雅风清。竹腻题幽碧，蕉乾裂脆声。何当九霄客，重叠记无名。
禅玄无可并，诗妙有何评。五七字中苦，百千年后清。难求方至理，不朽始为名。珍重重相见，忘机话此情。
大道多大笑，寂寥何以论。霜枫翻落叶，水鸟啄闲门。服药还伤性，求珠亦损魂。无端凿混沌，一死不还源。
渐渐见苔青，疏疏遍地生。闲穿藤屐起，乱踏石阶行。野鸟啼幽树，名僧笑此情。残阳竹阴里，老圃打门声。
幽人还爱云，才子已从军。可信鸳鸿侣，更思麋鹿群。新题虽有寄，旧论竟难闻。知己今如此，编联悉欲焚。
日日扫复洒，不容纤物侵。敢望来客口，道似主人心。蚁过光中少，苔依润处深。门前亦如此，一径入疏林。
红霞青壁底，石室薜萝垂。应有迷仙者，曾逢采药时。桃花饶两颊，松叶浅长髭。直是来城市，何人识得伊。
由来喧滑境，难驻寂寥踪。逼夏摇孤锡，离城入乱峰。云门应近寺，石路或穿松。知在栖禅外，题诗寄北宗。
野鸭殊家鸭，离群忽远飞。长生缘甚瘦，近死为伤肥。江海游空阔，池塘啄细微。红兰白蘋渚，春暖刷毛衣。
旦暮馀生在，肌肤十分无。眠寒半榻朽，立月一株枯。梦已随双树，诗犹却万夫。名山未归得，可惜死江湖。
铁柱东湖岸，寺高人亦闲。往年曾每日，来此看西山。竹径青苔合，茶轩白鸟还。而今在天末，欲去已衰颜。
形影更谁亲，应怀漆道人。片言酬凿齿，半偈伏姚秦。榛莽池经烧，蒿莱寺过春。心期重西去，一共吊遗尘。
相思恨相远，至理那时何。道笑忘言甚，诗嫌背俗多。青苔闲阁闭，白日断人过。独上西楼望，荆门千万坡。
彼此无消息，所思江汉遥。转闻多患难，甚说远相招。老至何悲叹，生知便寂寥。终期踏松影，携手虎溪桥。
不惜白日短，乍容清夜长。坐闻风露滴，吟觉骨毛凉。兴寝无诸病，空闲有一床。天明振衣起，苔砌落花香。
莘野居何定，浮生知是谁。衣衫同野叟，指趣似禅师。白发应无也，丹砂久服之。仍闻创行计，春暖向峨嵋。
事转闻多事，心休话苦心。相留明月寺，共忆白云岑。藓壁残虫韵，霜轩倒竹阴。开门又言别，谁竟慰尘襟。
华顶危临海，丹霞里石桥。曾从国清寺，上看月明潮。好鸟亲香火，狂泉喷泬寥。欲归师智者，头白路迢迢。
年少作初官，还如行路难。兵荒经邑里，风俗久凋残。照砚花光淡，漂书柳絮乾。聊应充侍膳，薄俸继朝餐。
鸳鸯与鸂鶒，相狎岂惭君。比雪还胜雪，同群亦出群。静巢孤岛月，寒梦九皋云。归路分明过，飞鸣即可闻。
渔翁那会我，傲兀苇边行。乱世难逸迹，乘流拟濯缨。江花红细碎，沙鸟白分明。向夕题诗处，春风斑竹声。
楚后萍台下，相逢九日时。干戈人事地，荒废菊花篱。我已多衰病，君犹尽黑髭。皇天安罪得，解语便吟诗。
名家宰名邑，将谓屈锋铓。直是难苏俗，能消不下堂。冰痕生砚水，柳影透琴床。何必称潇洒，独为诗酒狂。
积雨向春阴，冥冥独院深。已无花落地，空有竹藏禽。檐溜声何暴，邻僧影亦沈。谁知力耕者，桑麦最关心。
莫问疏人事，王侯已任伊。不妨随野性，还似在山时。静入无声乐，狂抛正律诗。自为仍自爱，清净里寻思。
莫问伊嵇懒，流年已付他。话通时事少，诗着野题多。梦外春桃李，心中旧薜萝。浮生此不悟，剃发竟如何。
莫问休行脚，南方已遍寻。了应须自了，心不是他心。赤水珠何觅，寒山偈莫吟。谁同论此理，杜口少知音。
莫问孱愚格，天应只与闲。合居长树下，那称众人间。迹绝为真隐，机忘是大还。终当学支遁，买取个青山。
莫问无求意，浮云喻可知。满盈如不戒，倚伏更何疑。乐矣贤颜子，穷乎圣仲尼。已过知命岁，休把运行推。
莫问闲行趣，春风野水涯。千门无谢女，两岸有杨花。好鹤曾为客，真龙或作蛇。踌蹰自回首，日脚背楼斜。
莫问真消息，中心只自知。清风含笑咏，明月混希夷。坏衲凉天拥，玄文静夜披。善哉温伯子，言望至公知。
莫问休持钵，从贫乞已疏。侯门叨月俸，斋食剩年储。簪履三千外，形骸六十馀。旧峰呵练若，松径接匡庐。
莫问依刘迹，金台又度秋。威仪非上客，谭笑愧诸侯。礼许无拘检，诗推异辈流。东林未归得，摇落楚江头。
莫问无机性，甘名百钝人。一床铺冷落，长日卧精神。分已疏知旧，诗还得意新。多才碧云客，时或此相亲。
莫问关门意，从来寡往还。道应归淡泊，身合在空闲。四面苔围绿，孤窗雨洒斑。梦寻何处去，秋色水边山。
莫问休贪恋，浮云逐性情。人间高此道，禅外剩他名。夏雨松边坐，秋光水畔行。更无时忌讳，容易得题成。
莫问多山兴，晴楼独凭时。六年沧海寺，一别白莲池。句早逢名匠，禅曾见祖师。冥搜与真性，清外认扬眉。
莫问衰残质，流光速可悲。寸心修未了，长命欲何为。坐卧身多倦，经行骨渐疲。分明说此苦，珍重竺乾师。
莫问野腾腾，劳形已不能。慇勤无上士，珍重有名僧。坐觉心心默，行思步步冰。终归石房里，一点夜深灯。
病起见王化，融融古帝乡。晓烟凝气紫，晚色作云黄。四野歌丰稔，千门唱乐康。老身仍未死，犹咏好风光。
病起见图画，云门兴似饶。衲衣棕笠重，嵩岳华山遥。命在斋犹赴，刀閒发尽凋。秋光渐轻健，欲去倚江桥。
病起见苔钱，规模遍地圆。儿童扫不破，子母自相连。润屋何曾有，缘墙谩可怜。虚教作铜臭，空使外人传。
病起见庭竹，君应悲我情。何妨甚消瘦，却称苦修行。每谢侵床影，时回傍枕声。秋来渐平复，吟绕骨毛轻。
病起见生涯，资缘觉甚奢。方袍嫌垢弊，律服变光华。颇愧同诸俗，何尝异出家。三衣如两翼，珍重汝寒鸦。
病起见秋扇，风前悟感伤。念予当咽绝，得尔致清凉。沙鹭如摇影，汀莲似绽香。不同婕妤咏，托意怨君王。
病起见衰叶，飘然似我身。偶乘风有韵，初落地无尘。纵得红沾露，争如绿带春。因伤此怀抱，聊寄一篇新。
病起见庭柏，青青我不任。力扶乾瘦骨，勉对岁寒心。韵谢疏篁合，根容片石侵。衰残想长寿，时倚就闲吟。
病起见庭莲，风荷已飒然。开时闻馥郁，枕上正缠绵。本在沧江阔，移来碧沼圆。却思香社里，叶叶漏声连。
病起见庭菊，几劳栽种工。可能经卧疾，相倚自成丛。翠萼低含露，金英尽亚风。那知予爱尔，不在酒杯中。
病起见庭石，岂知经夏眠。不能资药价，空自作苔钱。翠忆蓝光底，青思瀑影边。岩僧应笑我，细碎种阶前。
病起见庭莎，绿阶傍竹多。绕行犹未得，静听复如何。蟋蟀幽中响，蟪蛄深处歌。不缘田地窄，剩种任婆娑。
病起见苔色，凝然阵未枯。浅深围柱础，诘曲绕廊庑。碧翠文相间，青黄势自铺。为钱虚玷染，毕竟不如无。
病起见秋月，正当三五时。清光应鉴我，幽思更同谁。惜坐身犹倦，牵吟气尚羸。明年七十六，约此健相期。
病起见闲云，空中聚又分。滞留堪笑我，舒卷不如君。触石终无迹，从风或有闻。仙山足鸾凤，归去自同群。
初宵飞霰急，竹树洒乾轻。不是知音者，难教爱此声。渐凌孤烛白，偏激苦心清。堪笑同文友，忘眠坐到明。
忆过巴陵岁，无人问去留。中宵满湖月，独自在僧楼。渔父真闲唱，灵均是谩愁。今来欲长往，谁借木兰舟。
龙山门不远，鹿苑路非遥。合逐闲身去，何须待客招。年华残两鬓，筋骨倦长宵。闻说峰前寺，新修白石桥。
竟陵西别后，遍地起刀兵。彼此无缘着，云山有处行。久吟难敌句，终忍不求名。年鬓俱如雪，相看眼且明。
为子歌行乐，西南入武陵。风烟无战士，宾榻有吟僧。山绕军城叠，江临寺阁层。遍寻幽胜了，湘水泛清澄。
九经三史学，穷妙又穷微。长白山初出，青云路欲飞。江僧酬雪句，沙鹤识麻衣。家在黄河北，南来偶未归。
闻有难名境，因君住更名。轩窗中夜色，风月绕滩声。客好过无厌，禽幽画不成。终期一寻去，聊且寄吟情。
燕雀语相和，风池满芰荷。可惊成事晚，殊喜得闲多。竹众凉欺水，苔繁绿胜莎。无惭孤圣代，赋咏有诗歌。
却忆西峰顶，经行绝爱憎。别来心念念，归去雪层层。石坞寻春笋，苔龛续夜灯。应悲尘土里，追逐利名僧。
竹里安禅处，生涯一印灰。经年乞食过，昨日谏臣来。愧把黄梅偈，曾酬白雪才。因令识鸟迹，重叠在苍苔。
树石丛丛别，诗家趣向幽。有时闲客散，始觉细泉流。蝶到琴棋畔，花过岛屿头。月明红藕上，应见白龟游。
且听吟赠远，君此去蒙州。瘴国频闻说，边鸿亦不游。蛮花藏孔雀，野石乱犀牛。到彼谁相慰，知音有郡侯。
寺北闻湘浪，窗南见岳云。自然高日用，何要出人群。瓦滴残松雨，香炉匝印文。近年精易道，疑者晓纷纷。
半年离别梦，来往即湖边。两幅关山雪，寻常在眼前。项容藏古翠，张藻卷寒烟。蓝淀图花鸟，时人不惜钱。
可能东海子，清苦在贫居。扫地无闲客，堆窗有古书。少年犹若此，向老合何如。去岁频相访，今来见亦疏。
楚外同文在，荆门得信时。几重相别意，一首晚秋诗。日暮山沈雨，莲残水满池。登楼试南望，为子动归思。
闻思相送后，幽院闭苔钱。使我吟还废，闻君病未痊。听秋唯困坐，怕客但佯眠。可惜东窗月，无寥过一年。
岁岁逢寒食，寥寥古寺家。踏青思故里，垂白看杨花。原野稀疏雨，江天冷澹霞。沧浪与湘水，归恨共无涯。
万里八九月，一身西北风。自从相示后，长记在吟中。见说南游远，堪怀我姓同。江边忽得信，回到岳门东。
禅月有名子，相知面未曾。笔精垂壁溜，诗涩滴杉冰。蜀国从栖泊，芜城几废兴。忆归应寄梦，东北过金陵。
忆别匡山日，无端是远游。却回看五老，翻悔上孤舟。蹭蹬三千里，蹉跎二十秋。近来空寄梦，时到虎溪头。
闻君彭泽住，结搆近陶公。种菊心相似，尝茶味不同。湖光秋枕上，岳翠夏窗中。八月东林去，吟香菡萏风。
一千篇里选，三百首菁英。玉尺新量出，金刀旧剪成。锦江增古翠，仙掌减元精。自此为风格，留传诸后生。
枕上稍醒醒，忽闻蝉一声。此时知不死，昨日即前生。更欲临窗听，犹难策杖行。寻应同蜕壳，重饮露华清。
曾寻湘水东，古翠积秋浓。长老禅栖处，半天云盖峰。闲床饶得石，杂树少于松。近有谁堪语，浏阳妙指踪。
落多秋亦晚，窗外见诸邻。世上谁惊尽，林间独扫频。萧骚微月夜，重叠早霜晨。昨日繁阴在，莺声树树春。
绕岳复沿湘，衡阳又耒阳。不堪思北客，从此入南荒。旦夕多猿狖，淹留少雪霜。因经杜公墓，惆怅学文章。
天际卓寒青，舟中望晚晴。十年关梦寐，此日向峥嵘。巨石凌空黑，飞泉照夜明。终当蹑孤顶，坐看白云生。
鹏翅蹋于斯，明君知不知。域中诗价大，荒外土坟卑。瘴雨无时滴，蛮风有穴吹。唯应李太白，魂魄往来疲。
出岳与入岳，前题继后题。遍寻僧壁上，多在雁峰西。近说游江寺，将谁话石梯。相思立高巘，山下草萋萋。
霜繁野叶飞，长老卷行衣。浮世不知处，白云相待归。磬和天籁响，禅动岳神威。莫便言长往，劳生待发机。
猎猎寒芜引，承风势不还。放来应有主，焚去到何山。焰入空濛里，烟飞苍莽间。石中有良玉，惆怅但伤颜。
西峰残照东，瀑布洒冥鸿。闲忆高窗外，秋晴万里空。藤阴藏石磴，衣毳落杉风。日有谁来觅，层层鸟道中。
瘴雨过孱颜，危边有径盘。壮堪扶寿岳，灵合置仙坛。影北鸿声乱，青南客道难。他年思隐遁，何处凭阑干。
威仪何贵重，一室贮冰清。终日松杉径，自多虫蚁行。像前孤立影，钟外数珠声。知悟修来事，今为第几生。
所见背时情，闲行亦独行。晚凉思水石，危阁望峥嵘。雨外残云片，风中乱叶声。旧山吟友在，相忆梦应清。
百岁禅师说，先师指此松。小年行道绕，早见偃枝重。月槛移孤影，秋亭卓一峰。终当因夜电，拿攫从云龙。
闲地从莎藓，谁人爱此心。琴棋怀客远，风雪闭门深。枕外江滩响，窗西树石阴。他年衡岳寺，为我一相寻。
山依枯槁容，何处见年终？风雪军城外，蒹葭古寺中。孤村谁认磬，极浦夜鸣鸿。坐忆匡庐隐，泉声滴半空。
栖托近佳人，应怜巧语新。风光华屋暖，弦管牡丹晨。远采江泥腻，双飞麦雨匀。差池自有便，敢触杏梁尘。
日用是何专，吟疲即坐禅。此生还可喜，馀事不相便。头白无邪里，魂清有象先。江花与芳草，莫染我情田。
四邻无俗迹，终日大开门。水晚来边雁，林秋下楚猿。一家随难在，双眼向书昏。沈近骚人庙，吟应见古魂。
遗篇三百首，首首是遗冤。知到千年外，更逢何者论。离秦空得罪，入蜀但听猿。还似长沙祖，唯馀赋鵩言。
自归城里寺，长忆宿山门。终夜冥心客，诸峰叫月猿。岚光生眼力，泉滴爽吟魂。只待游方遍，还来埽树根。
扰扰一京尘，何门是了因。万重千叠嶂，一去不来人。鸟道春残雪，萝龛昼定身。寥寥石窗外，天籁动衣巾。
二生俱我友，清苦辈流稀。旧国居相近，孤帆秋共归。残阳沙鸟乱，疏雨岛枫飞。几宿多山处，猿啼烛影微。
孤窗烛影微，何事阻吟思。兄弟断消息，山川长路岐。日沈栖鹤坞，霜著叫猿枝。可想为怀抱，多愁多难时。
客思寻常动，未如今断魂。路岐经乱后，风雪少人村。大泽鸣寒雁，千峰啼昼猿。争教此时白，不上鬓须根。
干戈阻上日，南国寄贫居。旧里荒应尽，新年病未除。窗风连岛树，门径接邻蔬。我有闲来约，相看雪满株。
岳僧传的信，闻在麓山亡。郡有为诗客，谁来一影堂。梦休寻灞浐，迹已绝潇湘。远忆同吟石，新秋桧柏凉。
根本似玫瑰，繁英刺外开。香高丛有架，红落地多苔。去住闲人看，晴明远蝶来。牡丹先几日，销歇向尘埃。
独携谭柄去，千里指人寰。未断生徒望，难教白日闲。空江横落照，大府向西山。好骋陈那孔，谁云劫石顽。
七泽过名山，相逢黄落残。杉松开寺晚，泉月话心寒。祖遍诸方礼，经曾几处看。应怀出家院，紫阁近长安。
独自担琴鹤，还归瀑布东。逍遥非俗趣，杨柳谩春风。草绕村程绿，花盘石磴红。他时许相觅，五老乱云中。
仙子弄瑶琴，仙山松月深。此声含太古，谁听到无心。洒石霜千片，喷崖泉万寻。何人传指法，携向海中岑。
善卷台边寺，松筠绕祖堂。秋声度风雨，晓色遍沧浪。白石同谁坐，清吟过我狂。近闻为古律，雅道更重光。
外物尽已外，闲游且自由。好山逢过夏，无事住经秋。树影残阳寺，茶香古石楼。何时定休讲，归漱虎溪流。
太尉遗孤井，寒澄七百年。未闻陵谷变，终与姓名传。影浸无风树，光含有月天。林僧晓来此，满汲洒金田。
万卷功何用，徒称处士休。闲欹太湖石，醉听洞庭秋。道在谁开口，诗成自点头。中间欲相访，寻便阻戈矛。
外事休关念，灰心独闭门。无人来问我，白日又黄昏。灯集飞蛾影，窗销迸雪痕。中心自明了，一句祖师言。
范蠡东浮阔，灵均北泛长。谁知远烟浪，别有好思量。故国门前急，天涯照里忙。难收上楼兴，渺漫正斜阳。
万国争名地，吾师独此闲。题诗招上相，看雪下南山。内殿承恩久，中条进表还。常因秋贡客，少得掩禅关。
禅外求诗妙，年来鬓已秋。未尝将一字，容易谒诸侯。挂梦山皆远，题名石尽幽。敢言梁太子，傍采碧云流。
冥搜从少小，随分得淳元。闻说吟僧口，多传过蜀门。相寻江岛上，共看夏云根。坐落迟迟日，新题互把论。
苦被流年迫，衰羸老病情。得归青嶂死，便共白云生。树蘖烧炉响，崖棱蹑屐声。此心人信否，魂梦自分明。
雨多残暑歇，蝉急暮风清。谁有闲心去，江边看水行。河遥红蓼簇，野阔白烟平。试折秋莲叶，题诗寄竺卿。
松滋闻古县，明府是诗家。静理馀无事，攲眠尽落花。江光摇夕照，柳影带残霞。君去应相与，乘船泛月华。
已尽沧浪兴，还思相楚行。鬓全无旧黑，诗别有新清。暂憩临寒水，时来扣静荆。囊中有灵药，终不献公卿。
匡社经行外，沃洲禅宴馀。吾师还继此，后辈复何如。江上传风雅，静中时卷舒。堪随乐天集，共伴白芙蕖。
已觉秋空极，更堪寥泬青。只应容好月，争合有妖星。耿耿高河截，翛翛一雁经。曾于洞庭宿，上下彻心灵。
伯阳遗妙旨，杳杳与冥冥。说即非难说，行还不易行。药中迷九转，心外觅长生。毕竟荒原上，一盘蒿陇平。
夷门诗客至，楚寺闭萧骚。老病语言涩，少年风韵高。难于寻阆岛，险甚涉云涛。珍重西归去，无忘役思劳。
幸附全材长，良工斸器殊。千林文柏有，一尺锦榴无。品格宜仙果，精光称玉壶。怜君远相寄，多愧野蔬粗。
别后知何趣，搜奇少客同。几层山影下，万树雪声中。晚鼎烹茶绿，晨厨爨粟红。何时携卷出，世代有名公。
荆门来几日，欲往又囊空。远客归南越，单衣背北风。近乡微有雪，到海渐无鸿。努力成诗业，无谋谒至公。
乍临毛发竖，双壁夹湍流。白日鸟影过，青苔龙气浮。蔽空云出石，应祷雨翻湫。四面耕桑者，先闻贺有秋。
南国搜奇久，偏伤杜甫坟。重来经汉浦，又去入嵩云。旧别人稀见，新朝事渐闻。莫将高尚迹，闲处傲明君。
岳顶休高卧，荆门访掩扉。新诗遗我别，旧约与谁归。贤路曾无滞，良时肯自违。明年窥日窟，仙桂露霏微。
行心宁肯住，南去与谁群。碧落高空处，清秋一片云。穿林瓶影灭，背雨锡声分。应笑游方久，龙钟楚水濆。
已闻人舍地，结构旧基平。一面湖光白，邻家竹影清。应难寻辇道，空说是王城。谁信兴亡迹，今来有磬声。
数日不见日，飘飘势忽开。虽无忙事出，还有故人来。已尽南檐滴，仍残北牖堆。明朝望平远，相约在春台。
南邻阻杖藜，屐齿绕床泥。漠漠门长掩，迟迟日又西。不知何兴味，更有好诗题。还忆东林否，行苔傍虎溪。
白首从颜巷，青袍去佐官。只应微俸禄，聊补旧饥寒。地说丘墟甚，民闻旱歉残。春风吹绮席，宾主醉相欢。
万井追寒食，闲扉独不开。梨花应折尽，柳絮自飞来。梦觉怀仙岛，吟行绕砌苔。浮生已悟了，时节任相催。
洞庭云梦秋，空碧共悠悠。孟子狂题后，何人更倚楼。日西来远棹，风外见平流。终欲重寻去，僧窗古岸头。
连夜因风雪，相留在寂寥。禅心谁指示，诗卷自焚烧。语默邻寒漏，窗扉向早朝。天台若长往，还渡海门潮。
青溪知不远，白首要难归。空想烟云里，春风鸾鹤飞。谁论传法偈，自补坐禅衣。未谢侯门去，寻常即掩扉。
朝衣闲典尽，酒病觉难医。下世无遗恨，传家有大诗。新坟青嶂叠，寒食白云垂。长忆招吟夜，前年风雪时。
洁白虽堪爱，腥膻不那何。到头从所欲，还汝旧沧波。
君到香山寺，探幽莫损神。且寻风雅主，细看乐天真。
祗爱满我腹，争如满害身。到头须扑破，却散与他人。
春风有何情，旦暮来林园。不问桃李主，吹落红无言。
何处背繁红，迷芳到槛重。分飞还独出，成队偶相逢。远害终防雀，争先不避蜂。桃蹊牵往复，兰径引相从。翠裛丹心冷，香凝粉翅浓。可寻穿树影，难觅宿花踪。日晚来仍急，春残舞未慵。西风旧池馆，犹得采芙蓉。
暖景照悠悠，遮空势渐稠。乍如飞雪远，未似落花休。万带都门外，千株渭水头。纷纭知近夏，销歇恐成秋。软著朝簪去，狂随别骑游。旆冲离馆驿，莺扑绕宫楼。江国晴愁对，池塘晚见浮。虚窗萦笔雅，深院藉苔幽。静堕王孙酒，繁黏客子裘。咏吟何洁白，根本属风流。向日还轻举，因风更自由。不堪思汴岸，千里到扬州。
霮䨴蔽穹苍，冥濛自一方。当时消酷毒，随处有清凉。著物声虽暴，滋农润即长。乍红萦急电，微白露残阳。应祷尤难得，经旬甚不妨。吟听喧竹树，立见涨池塘。众类声休出，群峰色尽藏。颓沱来洞壑，汗漫入潇湘。下叶黎氓望，高祛旱暵光。幽斋飘卧簟，极浦洒归樯。藓在阶从湿，花衰苑任伤。闲思济时力，歌咏发哀肠。
错错在禅庭，高宜与竹名。健添秋雨响，乾助夜风清。雀静如枯折，僧闲见笋生。对吟殊洒落，负气甚孤贞。密谢编栏固，齐由灌溉平。松姿真可敌，柳态薄难并。映带兼苔石，参差近画楹。雪霜消后色，虫鸟默时声。远忆沧洲岸，寒连暮角城。幽根狂乱迸，劲叶动相撑。避暑须临坐，逃眠必绕行。未逢仙手咏，俗眼见犹轻。
嘹唳遗踪去，澄明物掩难。喷开山面碧，飞落寺门寒。汲引随瓶满，分流逐处安。幽虫乘叶过，渴狖拥条看。上有危峰叠，旁宜怪石盘。冷吞双树影，甘润百毛端。异早闻镌玉，灵终别建坛。潇湘在何处，终日自波澜。
旧隐梦牵仍，归心只似蒸。远青怜岛峭，轻白爱云腾。艳冶丛翻蝶，腥膻地聚蝇。雨声连洒竹，诗兴继填膺。访戴情弥切，依刘力不胜。众人忘苦苦，独自愧兢兢。处世无他望，流年有病僧。时惭大雅客，遗韵许相承。
我来深处坐，剩觉有吟思。忽似潇湘岸，欲生风雨时。冷烟濛古屋，乾箨堕秋墀。径熟因频入，身闲得遍欹。踏多鞭节损，题乱粉痕隳。犹见前山叠，微茫隔短篱。
二水远难论，从离向坎奔。冷穿千嶂脉，清过几州门。阔去都凝白，傍来尽带浑。经游闻舜禹，表里见乾坤。浦静鱼闲钓，湾凉雁自屯。月来分夜底，云度见秋痕。暮气藏邻寺，寒涛聒近村。离骚传永恨，鼓瑟奏遗魂。雾拥鱼龙窟，槎欹岛屿根。秋风帆上下，落日树沈昏。柳少沙洲缺，苔多古岸存。禽巢依橘柚，獭径入兰荪。色自江南绝，名闻海内尊。吴头雄莫遏，汉口壮堪吞。寥泬晴方映，冯夷信忽翻。渡遥峰翠叠，汀小荻花繁。势接湖烟涨，声和瘴雨喷。急摇吟客舫，狂溅野人樽。疏凿谁穷本，澄鲜自有源。对兹伤九曲，含浊出昆崙。
咽咽复啾啾，多来自早秋。园林凉正好，风雨思相收。在处声无别，何人泪欲流。冷怜天露滴，伤共野禽游。静息深依竹，惊移瞥过楼。分明晴渡口，凄切暮关头。时节推应定，飞鸣即未休。年年闻尔苦，远忆所居幽。
百草让为灵，功先百草成。甘传天下口，贵占火前名。出处春无雁，收时谷有莺。封题从泽国，贡献入秦京。嗅觉精新极，尝知骨自轻。研通天柱响，摘绕蜀山明。赋客秋吟起，禅师昼卧惊。角开香满室，炉动绿凝铛。晚忆凉泉对，闲思异果平。松黄乾旋泛，云母滑随倾。颇贵高人寄，尤宜别匮盛。曾寻修事法，妙尽陆先生。
何处陪游胜，龙兴古观时。诗悬大雅作，殿礼七真仪。远继周南美，弥旌拱北思。雄方垂朴略，后辈仰箴规。对坐茵花暖，偕行藓阵隳。僧绦初学结，朝服久慵披。到处琴棋傍，登楼笔砚随。论禅忘视听，谭老极希夷。照日江光远，遮轩桧影欹。触鞋松子响，窥立鹤雏痴。始贵茶巡爽，终怜酒散迟。放怀还把杖，憩石或支颐。眺远凝清眄，吟高动白髭。风鹏心不小，蒿雀志徒卑。顾我专无作，于身忘有为。叨因五字解，每忝重言期。舍此应休也，何人更赏之。淹留仙境晚，回骑雪风吹。
匡庐久别离，积翠杳天涯。静室曾图峭，幽亭复创奇。典衣酬土价，择日运工时。信手成重叠，随心作蔽亏。根盘惊院窄，顶耸讶檐卑。镇地那言重，当轩未厌危。巨灵何忍擘，秦政肯轻移。晚觉莎烟触，寒闻竹籁吹。蓝灰澄古色，泥水合凝滋。引看僧来数，牵吟客散迟。九华浑髣髴，五老颇参差。蛛网藤萝挂，春霖瀑布垂。加添双石笋，映带小莲池。旧说雷居士，曾闻远大师。红霞中结社，白壁上题诗。顾此诚徒尔，劳心是妄为。经营惭培塿，赏玩愧童儿。会入千峰去，闲踪任属谁。
乡关眇天末，引领怅怀归。羁旅久淫滞，物色屡芳菲。稍觉私意尽，行看鬔鬓稀。如何千里外，伫立沾裳衣。
解襟游胜地，披云促宴筵。清文振笔妙，高论写言泉。冻柳含风落，寒梅照日鲜。骊歌虽欲奏，归驾且留连。
凉秋夜笛鸣，流风韵九成。调高时慷慨，曲变或凄清。征客怀离绪，邻人思旧情。幸以知音顾，千载有奇声。
流莺拂绣羽，二月上林期。待雪消金禁，衔花向玉墀。翅掩飞燕舞，啼恼婕妤悲。料取金闺意，因君问所思。
纷吾因暇豫，行乐极留连。寻真谒紫府，披雾觌青天。缅怀金阙外，遐想玉京前。飞轩俯松柏，抗殿接云烟。滔滔清夏景，嘒嘒早秋蝉。横琴对危石，酌醴临寒泉。聊祛尘俗累，宁希龟鹤年。无劳生羽翼，自可狎神仙。
吾王游胜地，骖驾历祗园。临风画角愤，耀日采旗翻。永怀筌了义，寂念启玄门。深溪穷地脉，高嶂接云根。信美谐心赏，幽邃且攀援。曳裾欣扈从，方悟屏尘諠。
平阳擅歌舞，金谷盛招携。何如兼往烈，会赏叶幽栖。已均朝野致，还欣物我齐。春晚花方落，兰深径渐迷。蒲新节尚短，荷小盖犹低。无劳拂长袖，直待夜乌啼。
崔生犯夜行，武候正严更。幞头拳下落，高髻掌中擎。杖迹胸前出，绳文腕后生。愁人不惜夜，随意晓参横。
武陵敬爱客，终宴不知疲。遣共浑王饮，错宴延陀儿。始被鸿胪识，终蒙御史知。精神既如此，长叹复何为。
叔慎骑乌马，僧伽把漆弓。唤取长安令，共猎北山熊。
一枰位才设，两敌智俱申。势危翻效古，行险乍为新。称征非禦寇，言劫讵侵人。欲知情虑审，鸿雁不留神。
梦梓光青陛，秾桃蔼紫宫。德优宸念远，礼备国姻崇。万户声明发，三条骑吹通。香轮送重景，綵旆引仙虹。
周屏辞金殿，梁骖整玉珂。管声依折柳，琴韵动流波。鹤盖分阴促，龙轩别念多。延襟小山路，还起大风歌。
戒奢虚蜃辂，锡号纪鸿名。地叶苍梧野，途经紫聚城。重照掩寒色，晨飙断曙声。一随仙骥远，霜雪愁阴生。
帝圃疏金阙，仙台驻玉銮。野分鸣鸑岫，路接宝鸡坛。林树千霜积，山宫四序寒。蝉急知秋早，莺疏觉夏阑。怡神紫气外，凝睇白云端。舜海词波发，空惊游圣难。
春来日渐赊，琴酒逐年华。欲向文通径，先游武子家。池碧新流满，岩红落照斜。兴阑情未尽，步步惜风花。
神女藏难识，巫山秀莫群。今宵为大雨，昨日作孤云。散漫愁巴峡，徘徊恋楚君。先王为立庙，春树几氛氲。
旅梦何时尽，征途望每赊。晚秋淮上水，新月楚人家。猿啸空山近，鸿飞极浦斜。明朝南岸去，言折桂枝花。
夕殿别君王，宫深月似霜。人幽在长信，萤出向昭阳。露浥红兰湿，秋凋碧树伤。惟当合欢扇，从此箧中藏。
南陌春风早，东邻曙色斜。一花开楚国，双燕入卢家。眠罢梳云髻，妆成上锦车。谁知如昔日，更浣越溪纱。
佳人成古石，藓驳覆花黄。犹有春山杏，枝枝似薄妆。
副相西征重，苍生属望晨。还同周薄伐，不取汉和亲。虏阵摧枯易，王师决胜频。高旗临鼓角，太白静风尘。赤狄争归化，青羌已请臣。遥传阃外美，盛选幕中宾。玉剑光初发，冰壶色自真。忠贞期报主，章服岂荣身。边草含风绿，征鸿过月新。胡笳长出塞，陇水半归秦。绝漠多来往，连年厌苦辛。路经西汉雪，家掷后园春。谁念烟云里，深居汝颍滨。一丛黄菊地，九日白衣人。松叶疏开岭，桃花密映津。缣书若有寄，为访许由邻。
将军陷虏围，边务息戎机。霜雪交河尽，旌旗入塞飞。晓光随马度，春色伴人归。课绩朝明主，临轩拜武威。
日暮秋风起，关山断别情。泪随黄叶下，愁向绿樽生。野路归骖转，河洲宿鸟惊。宾游宽旅宴，王事促严程。
鸿鹄振羽翮，翻飞入帝乡。朝鸣集银树，暝宿下金塘。日月天门近，风烟夜路长。自怜穷浦雁，岁岁不随阳。
五岭分鸢徼，三天峙鹫峰。法堂因嶂起，香阁与岩重。寒水千寻壑，禅林万丈松。日将轻影殿，风闲响传钟。佛帐珠幡绕，经函宝印封。野鸣初化鹤，岸上欲降龙。北牖泉埃散，南阶石癣浓。净花山木槿，真蒂水芙蓉。古塔留奇制，残碑纪胜踪。一音三界路，十善百灵恭。流窜同飘萚，登临暂杖筇。摄衣趋福地，跪膝对真容。忽似毗耶偈，还如舍卫逢。宿心常恳恳，尔日更颙颙。苦业暥前际，危光迫下舂。已知空假色，犹念吉除凶。覆护如无爽，归飞庶可从。
旅馆何年废，征夫此日过。途穷人自哭，春至鸟还歌。行路新知少，荒田古径多。池篁覆丹谷，坟树绕清波。日照蓬阴转，风微野气和。伤心不可去，回首怨如何。
心为明时尽，君门尚不容。田园迷径路，归去欲何从。
丹籍生涯浅，黄泉归路深。不及江陵树，千秋长作林。
妾身本薄命，轻弃城南隅。庭前厌芍药，山上采蘼芜。春风罥纨袖，零露湿罗襦。羞将憔悴日，提笼逢故夫。
沙塞三河道，金闺二月春。碧烟杨柳色，红粉绮罗人。露叶怜啼脸，风花思舞巾。攀持君不见，为听曲中新。
上林宫馆好，春光独早知。剪花疑始发，刻燕似新窥。色浓轻雪点，香浅嫩风吹。此日叨陪侍，恩荣得数枝。
舆辇乘人日，登临上凤京。风寻歌曲飏，雪向舞行萦。千官随兴合，万福与时并。承恩长若此，微贱幸升平。
秋吹过双阙，星仙动二灵。更深移月镜，河浅度云軿。殿上呼方朔，人间失武丁。天文兹夜里，光映紫微庭。
飞塔云霄半，清晨羽旆游。登临凭季月，寥廓见中州。御酒新寒退，天文瑞景留。辟邪将献寿，兹日奉千秋。
重阳登闰序，上界叶时巡。驻辇天花落，开筵妓乐陈。城端刹柱见，云表露盘新。临睨光辉满，飞文动睿神。
公主林亭地，清晨降玉舆。画桥飞渡水，仙阁涌临虚。晴新看蛱蝶，夏早摘芙蕖。文酒娱游盛，忻叨侍从馀。
外馆踰河右，行营指路岐。和亲悲远嫁，忍爱泣将离。旌旆羌风引，轩车汉月随。那堪马上曲，时向管中吹。
骊阜镇皇都，銮游眺八区。原隰旌门里，风云扆座隅。直城如斗柄，官树似星榆。从臣词赋末，滥得上天衢。
玄游乘落晖，仙宇蔼霏微。石梁萦涧转，珠旆扫坛飞。芝童荐膏液，松鹤舞骖騑。还似瑶池上，歌成周驭归。
岧峣仓史台，敞朗绀园开。戒旦壶人集，翻霜羽骑来。下辇登三袭，褰旒望九垓。林披馆陶榜，水浸昆明灰。网户飞花缀，幡竿度鸟回。豫游仙唱动，潇洒出尘埃。
汉宫千祀外，轩驾一来游。夷荡长如此，威灵不复留。凭高睿赏发，怀古圣情周。寒向南山敛，春过北渭浮。土功昔云盛，人英今所求。幸听熏风曲，方知霸道羞。
北斗枢机任，西京肺腑亲。畴昔王门下，今兹御幸辰。恩光山水被，圣作管弦新。绕坐熏红药，当轩暗绿筠。摘荷才早夏，听鸟尚馀春。行漏今徒晚，风烟起观津。
东山有谢安，枉道降鸣銮。缇骑分初日，霓旌度晓寒。云跸岩间下，虹桥涧底盘。幽栖俄以届，圣瞩宛馀欢。崖悬飞溜直，岸转绿潭宽。桂华尧酒泛，松响舜琴弹。明主恩斯极，贤臣节更殚。不才叨侍从，咏德以濡翰。
昔在龙门侧，谁想凤鸣时。雕琢今为器，宫商不自持。巴人缓疏节，楚客弄繁丝。欲作高张引，翻成下调悲。
凄凉徒见日，冥寞讵知年。魂兮不可问，应为直如弦。
图书应明主，策府宴嘉宾。台曜临东壁，乾光自北辰。网罗穷象系，述作究天人。圣酒千钟洽，仙厨百味陈。成山徒可仰，涉海讵知津。幸逢文教盛，还睹颂声新。
惟昔参多士，无双仰异才。鹰鹯同效逐，鹓鹭忝游陪。入仕光三命，迁荣历二台。隔墙钦素躅，对问限清埃。紫署春光早，兰闱曙色催。谁言夕鸟至，空想邓林隈。
海上正摇落，客中还别离。同舟去未已，远送新相知。流水意何极，满尊徒尔为。从来菊花节，早已醉东篱。
风雨沧洲暮，一帆今始归。自云发南海，万里速如飞。初谓落何处，永将无所依。冥茫渐西见，山色越中微。谁念去时远，人经此路稀。泊舟悲且泣，使我亦沾衣。浮海焉用说，忆乡难久违。纵为鲁连子，山路有柴扉。
飞雪伴春还，春庭晓自闲。虚心应任道，遇赏遂成山。峰小形全秀，岩虚势莫攀。以幽能皎洁，谓近可循环。孤影临冰境，寒光对玉颜。不随迟日尽，留顾岁华间。
百里芜湖县，封侯自汉朝。荻林秋带雨，沙浦晚生潮。近海鱼盐富，濒淮粟麦饶。相逢白头叟，击壤颂唐尧。
物情良可见，人事不胜悲。莫恃朝荣好，君看暮落时。
人皆言子屈，独我谓君非。明主既难谒，青山何不归？年虚侵雪鬓，尘枉污麻衣。自古逃名者，至今名岂微。
江南季秋天，栗熟大如拳。枫叶红霞举，苍芦白浪川。
宝剑不可得，相逢几许难。今朝一度见，赤色照人寒。匣里星文动，环边月影残。自然神鬼伏，无事莫空弹。
积雨细纷纷，饥寒命不分。揽衣愁见肘，窥镜觅从文。九陌成泥海，千山尽湿云。龙钟驱款段，到处倍思君。
渐老知身累，初寒曝背眠。白云留永日，黄叶减馀年。猿护窗前树，泉浇谷后田。沃洲能共隐，不用道林钱。
南归犹谪宦，独上子陵滩。江树临洲晚，沙禽对水寒。山开斜照在，石浅乱流难。惆怅梅花发，年年此地看。
陋巷喜阳和，衰颜对酒歌。懒从华发乱，闲任白云多。郡简容垂钓，家贫学弄梭。门前七里濑，早晚子陵过。
片石羊公后，凄凉江水滨。好辞千古事，堕泪万家人。鵩集占书久，鸾回刻篆新。不堪相顾恨，文字日生尘。
吹箫江上晚，惆怅别茅君。踏火能飞雪，登刀入白云。晨香长日在，夜磬满山闻。挥手桐溪路，无情水亦分。
盛府南门寄，前程积水中。月明临夏口，山晚望巴东。故节辞江郡，寒笳发渚宫。汉川风景好，遥羡逐羊公。
乱军交白刃，一骑出黄尘。汉节同归阙，江帆共逐臣。猿愁歧路晚，梅作异方春。知己酂侯在，应怜脱粟人。
离别江南北，汀洲叶再黄。路遥云共水，砧迥月如霜。岁俭依仁政，年衰忆故乡。伫看宣室召，汉法倚张纲。
自古悲摇落，谁人奈此何。夜蛬偏傍枕，寒鸟数移柯。向老三年谪，当秋百感多。家贫惟好月，空愧子猷过。
几岁依穷海，颓年惜故阴。剑寒空有气，松老欲无心。玩雪劳相访，看山正独吟。孤舟且莫去，前路水云深。
独过长沙去，谁堪此路愁。秋风散千骑，寒雨泊孤舟。贾谊辞明主，萧何识故侯。汉廷当自召，湘水但空流。
焚香奏仙呗，向夕遍空山。清切兼秋远，威仪对月闲。静分岩响荅，散逐海潮还。幸得风吹去，随人到世间。
扁舟乘兴客，不惮苦寒行。晚暮相依分，江潮欲别情。水声冰下咽，砂路雪中平。旧剑锋铓尽，应嫌赠脱轻。
古木无人地，来寻羽客家。道书堆玉案，仙帔叠青霞。鹤老难知岁，梅寒未作花。山中不相见，何处化丹砂。
故居何日下，春草欲芊芊。犹对山中月，谁听石上泉。猿声知后夜，花发见流年。杖锡闲来往，无心到处禅。
宰臣思得度，鸥鸟恋为群。远客回飞锡，空山卧白云。夕阳孤艇去，秋水两溪分。归共临川史，同翻贝叶文。
上方鸣夕磬，林下一僧还。密行传人少，禅心对虎闲。青松临古路，白月满寒山。旧识窗前桂，经霜更待攀。
新安君莫问，此路水云深。江海无行迹，孤舟何处寻。青山空向泪，白月岂知心。纵有馀生在，终伤老病侵。
江海相逢少，东南别处长。独行风袅袅，相去水茫茫。白首辞同舍，青山背故乡。离心与潮信，每日到浔阳。
播迁悲远道，摇落感衰容。今日犹多难，何年更此逢。世交黄叶散，乡路白云重。明发看烟树，唯闻江北钟。
因家汉水曲，相送掩柴扉。故郢生秋草，寒江澹落晖。绿林行客少，赤壁住人稀。独过浔阳去，潮归人不归。
新家浙江上，独泛落潮归。秋水照华发，凉风生褐衣。柴门嘶马少，藜杖拜人稀。惟有陶潜柳，萧条对掩扉。
离群方岁晏，谪宦在天涯。暮雪同行少，寒潮欲上迟。海鸥知吏傲，砂鹤见人衰。只畏生秋草，西归亦未期。
九重宣室召，万里建溪行。事直皇天在，归迟白发生。用材身复起，睹圣眼犹明。离别寒江上，潺湲若有情。
野寺长依止，田家或往还。老农开古地，夕鸟入寒山。书剑身同废，烟霞吏共闲。岂能将白发，扶杖出人间。
故里归成客，新家去未安。诗书满蜗舍，征税及渔竿。火种山田薄，星居海岛寒。怜君不得已，步步别离难。
别离共成怨，衰老更难忘。夜月留同舍，秋风在远乡。朱弦徐向烛，白发强临觞。归献西陵作，谁知此路长。
寒江鸣石濑，归客夜初分。人语空山答，猿声独戍闻。迟来朝及暮，愁去水连云。岁晚心谁在，青山见此君。
岂知偕老重，垂老绝良姻。郗氏诚难负，朱家自愧贫。绽衣留欲故，织锦罢经春。何况蘼芜绿，空山不见人。
鹤书犹未至，那出白云来。旧路经年别，寒潮每日回。家空归海燕，人老发江梅。最忆门前柳，闲居手自栽。
建寅回北斗，看历占春风。律变沧江外，年加白发中。春衣试稚子，寿酒劝衰翁。今日阳和发，荣枯岂不同。
幽居萝薜情，高卧纪纲行。鸟散秋鹰下，人闲春草生。冒风归野寺，收印出山城。今日新安郡，因君水更清。
不识闽中路，遥知别后心。猿声入岭切，鸟道问人深。旅食过夷落，方言会越音。西征开幕府，早晚用陈琳。
番禺万里路，远客片帆过。盛府依横海，荒祠拜伏波。人经秋瘴变，鸟坠火云多。诚惮炎洲里，无如一顾何。
摇落淮南叶，秋风想越吟。邹枚入梁苑，逸少在山阴。老鹤无衰貌，寒松有本心。圣朝难税驾，惆怅白云深。
越州初罢战，江上送归桡。南渡无来客，西陵自落潮。空城垂故柳，旧业废春苗。闾里相逢少，莺花共寂寥。
山栖久不见，林下偶同游。早晚来香积，何人住沃洲。寒禽惊后夜，古木带高秋。却入千峰去，孤云不可留。
却到番禺日，应伤昔所依。炎洲百口住，故国几人归。路识梅花在，家存棣萼稀。独逢回雁去，犹作旧行飞。
寂寥东郭外，白首一先生。解印孤琴在，移家五柳成。夕阳临水钓，春雨向田耕。终日空林下，何人识此情。
君家杨柳渡，来往落帆过。绿竹经寒在，青山欲暮多。薜萝诚可恋，婚嫁复如何。无奈闲门外，渔翁夜夜歌。
洞庭波渺渺，君去吊灵均。几路三湘水，全家万里人。听猿明月夜，看柳故年春。忆想汀洲畔，伤心向白蘋。
白云幽卧处，不向世人传。闻在千峰里，心知独夜禅。辛勤羞薄禄，依止爱闲田。惆怅王孙草，青青又一年。
相思楚天外，梦寐楚猿吟。更落淮南叶，难为江上心。衡阳问人远，湘水向君深。欲逐孤帆去，茫茫何处寻。
何事长沙谪，相逢楚水秋。暮帆归夏口，寒雨对巴丘。帝子椒浆奠，骚人木叶愁。惟怜万里外，离别洞庭头。
共悲来夏口，何事更南征。雾露行人少，潇湘春草生。莺啼何处梦，猿啸若为声。风月新年好，悠悠远客情。
少年辞魏阙，白首向沙场。瘦马恋秋草，征人思故乡。暮笳吹寒月，晓甲带胡霜。自到云中郡，于今百战强。
举目伤芜没，何年此战争。归人失旧里，老将守孤城。废戍山烟出，荒田野火行。独怜浉水上，时乱亦能清。
征途逢浐水，忽似到秦川。借问朝天处，犹看落日边。映沙晴漾漾，出涧夜溅溅。欲寄西归恨，微波不可传。
平芜连古堞，远客此沾衣。高树朝光上，空城秋气归。微明汉水极，摇落楚人稀。但见荒郊外，寒鸦暮暮飞。
尔来多不见，此去又何之。华发同今日，流芳似旧时。洲长春色遍，汉广夕阳迟。岁岁王孙草，空怜无处期。
旧俗欢犹在，怜君恨独深。新年向国泪，今日倚门心。岁去随湘水，春生近桂林。流莺且莫弄，江畔正行吟。
南过三湘去，巴人此路偏。谪居秋瘴里，归处夕阳边。直道天何在，愁容镜亦怜。裁书欲谁诉，无泪可潸然。
上方幽且暮，台殿隐蒙笼。远磬秋山里，清猿古木中。众溪连竹路，诸岭共松风。傥许栖林下，甘成白首翁。
渐入云峰里，愁看驿路闲。乱鸦投落日，疲马向空山。且喜怜非罪，何心恋末班。天南一万里，谁料得生还。
万事依然在，无如岁月何。邑人怜白发，庭树长新柯。故老相逢少，同官不见多。唯馀旧山路，惆怅枉帆过。
却访巴人路，难期国士恩。白云从出岫，黄叶已辞根。大造功何薄，长年气尚冤。空令数行泪，来往落湘沅。
岁岁逢离别，蹉跎江海滨。宦游成楚老，乡思逐秦人。马首归何日，莺啼又一春。因君报情旧，闲慢欲垂纶。
南地随缘久，东林几岁空。暮山门独掩，春草路难通。作梵连松韵，焚香入桂丛。唯将旧瓶钵，却寄白云中。
又过梅岭上，岁岁此枝寒。落日孤舟去，青山万里看。猿声湘水静，草色洞庭宽。已料生涯事，唯应把钓竿。
东林一泉出，复与远公期。石浅寒流处，山空夜落时。梦闲闻细响，虑澹对清漪。动静皆无意，唯应达者知。
清风季子邑，想见下车时。向水弹琴静，看山采菊迟。明君加印绶，廉使托茕嫠。旦暮华阳洞，云峰若有期。
彤襜江上远，万里诏书催。独过浔阳去，空怜潮信回。离心秋草绿，挥手暮帆开。想见秦城路，人看五马来。
长沙千载后，春草独萋萋。流水朝将暮，行人东复西。碑苔几字灭，山木万株齐。伫立伤今古，相看惜解携。
不识黔中路，今看遣使臣。猿啼万里客，鸟似五湖人。地远官无法，山深俗岂淳。须令荒徼外，亦解惧埋轮。
贾生年最少，儒行汉庭闻。拜手卷黄纸，回身谢白云。故关无去客，春草独随君。淼淼长淮水，东西自此分。
旧寺寻遗绪，归心逐去尘。早莺何处客，古木几家人。白发经多难，沧洲欲暮春。临期数行泪，为尔一沾巾。
郊原风日好，百舌弄何频。小妇秦家女，将军天上人。鸦归长郭暮，草映大堤春。客散垂杨下，通桥车马尘。
洛阳征战后，君去问凋残。云月临南至，风霜向北寒。故园经乱久，古木隔林看。谁访江城客，年年守一官。
上国三千里，西还及岁芳。故山经乱在，春日送归长。晓奏趋双阙，秋成报万箱。幸论开济力，已实海陵仓。
方从大夫后，南去会稽行。淼淼沧江外，青青春草生。芸香辞乱事，梅吹听军声。应访王家宅，空怜江水平。
风景清明后，云山睥睨前。百花如旧日，万井出新烟。草色无空地，江流合远天。长安在何处？遥指夕阳边。
花县弹琴暇，樵风载酒时。山含秋色近，鸟度夕阳迟。出没凫成浪，蒙笼竹亚枝。云峰逐人意，来去解相随。
国用忧钱谷，朝推此任难。即山榆荚变，降雨稻花残。林响朝登岭，江喧夜过滩。遥知骢马色，应待倚门看。
复拜东阳郡，遥驰北阙心。行春五马急，向夜一猿深。山过康郎近，星看婺女临。幸容栖托分，犹恋旧棠阴。
匹马风尘色，千峰旦暮时。遥看落日尽，独向远山迟。故驿花临道，荒村竹映篱。谁怜却回首，步步恋南枝。
烟尘犹满目，歧路易沾衣。逋客多南渡，征鸿自北飞。九江春草绿，千里暮潮归。别后难相访，全家隐钓矶。
漾舟仍载酒，愧尔意相宽。草色南湖绿，松声小署寒。水禽前后起，花屿往来看。已作沧洲调，无心恋一官。
到君幽卧处，为我埽莓苔。花雨晴天落，松风终日来。路经深竹过，门向远山开。岂得长高枕，中朝正用才。
篱落能相近，渔樵偶复同。苔封三径绝，溪向数家通。犬吠寒烟里，鸦鸣夕照中。时因杖藜次，相访竹林东。
双扉碧峰际，遥向夕阳开。飞锡方独往，孤云何事来。寒潭映白月，秋雨上青苔。相送东郊外，羞看骢马回。
何意同根本，开花每后时。应缘去日远，独自发春迟。结实恩难忘，无言恨岂知。年光不可待，空羡向南枝。
天书万里至，旌旆上江飞。日向鄱阳近，应看吴岫微。暮帆何处落？潮水背人归。风土无劳问，南枝黄叶稀。
陵阳不可见，独往复如何。旧邑云山里，扁舟来去过。鸟声春谷静，草色太湖多。傥宿荆溪夜，相思渔者歌。
多惭恩未报，敢问路何长。万里通秋雁，千峰共夕阳。旧游成远道，此去更违乡。草露深山里，朝朝落客裳。
华省占星动，孤城望日遥。直庐收旧草，行县及新苗。沧海天连水，青山暮与朝。闾阎几家散，应待下车招。
登高复送远，惆怅洞庭秋。风景同前古，云山满上游。苍苍来暮雨，淼淼逐寒流。今日关中事，萧何共尔忧。
又作淮南客，还悲木叶声。寒潮落瓜步，秋色上芜城。王事何时尽？沧洲羡尔行。青山将绿水，惆怅不胜情。
轩辕征战后，江海别离长。远客归何处，平芜满故乡。夕阳帆杳杳，旧里树苍苍。惆怅蓬山下，琼枝不可忘。
往来无尽目，离别要逢春。海内罹多事，天涯见近臣。芳时万里客，乡路独归人。魏阙心常在，随君亦向秦。
朝见及芳菲，恩荣出紫微。晚光临仗奏，春色共西归。楚客移家老，秦人访旧稀。因君乡里去，为埽故园扉。
洞庭秋水阔，南望过衡峰。远客潇湘里，归人何处逢。孤云飞不定，落叶去无踪。莫使沧浪叟，长歌笑尔容。
鄱阳寄家处，自别掩柴扉。故里人何在，沧波孤客稀。湖山春草遍，云木夕阳微。南去逢回雁，应怜相背飞。
苍梧万里路，空见白云来。远国知何在，怜君去未回。桂林无叶落，梅岭自花开。陆贾千年后，谁看朝汉台。
寂寞应千岁，桃花想一枝。路人看古木，江月向空祠。云雨飞何处，山川是旧时。独怜春草色，犹似忆佳期。
萧萧五马动，欲别谢临川。落日芜湖色，空山梅冶烟。江湖通廨舍，楚老拜戈船。风化东南满，行舟来去传。
羁心不自解，有别会沾衣。春草连天积，五陵远客归。十年经转战，几处便芳菲。想见函关路，行人去亦稀。
遥想庐陵郡，还听叔度歌。旧官移上象，新令布中和。看竹经霜少，闻猿带雨多。但愁徵拜日，无奈借留何。
杜门成白首，湖上寄生涯。秋草芜三径，寒塘独一家。鸟归村落尽，水向县城斜。自有东篱菊，年年解作花。
春草长河曲，离心共渺然。方收汉家俸，独向汶阳田。鸟雀空城在，榛芜旧路迁。山东征战苦，几处有人烟。
何事一花残，闲庭百草阑。绿滋经雨发，红艳隔林看。竟日馀香在，过时独秀难。共怜芳意晚，秋露未须团。
清川已再涉，疲马共西还。何事行人倦，终年流水闲。孤烟飞广泽，一鸟向空山。愁入云峰里，苍苍闭古关。
星象移何处，旌麾独向东。劝耕沧海畔，听讼白云中。树色双溪合，猿声万岭同。石门康乐住，几里枉帆通。
自从飞锡去，人到沃洲稀。林下期何在，山中春独归。踏花寻旧径，映竹掩空扉。寥落东峰上，犹堪静者依。
手植已芳菲，心伤故径微。往年啼鸟至，今日主人非。满地谁当埽，随风岂复归。空怜旧阴在，门客共沾衣。
闲田北川下，静者去躬耕。万里空江菼，孤舟过郢城。种荷依野水，移柳待山莺。出处安能问，浮云岂有情。
想见孤舟去，无由此路寻。暮帆遥在眼，春色独何心。绿水潇湘阔，青山鄠杜深。谁当北风至，为尔一开襟。
晓日西风转，秋天万里明。湖天一种色，林鸟百般声。霁景浮云满，游丝映水轻。今朝江上客，凡慰几人情。
星象南宫远，风流上客稀。九重思晓奏，万里见春归。棹发空江响，城孤落日晖。离心与杨柳，临水更依依。
文姬留此曲，千载一知音。不解胡人语，空留楚客心。听随边草动，意入陇云深。何事长江上，萧萧出塞吟。
白首此为渔，青山对结庐。问人寻野笋，留客馈家蔬。古柳依沙发，春苗带雨锄。共怜芳杜色，终日伴闲居。
时艰方用武，儒者任浮沈。摇落秋江暮，怜君巴峡深。丘门多白首，蜀郡满青襟。自解书生咏，愁猿莫夜吟。
自从为楚客，不复扫荆扉。剑共丹诚在，书随白发归。旧游经乱静，后进识君稀。空把相如赋，何人荐礼闱。
闻道军书至，扬鞭不问家。虏云连白草，汉月到黄沙。汗马河源饮，烧羌陇坻遮。翩翩新结束，去逐李轻车。
悠然倚孤棹，却忆卧中林。江草将归远，湘山独往深。白云留不住，渌水去无心。衡岳千峰乱，禅房何处寻。
萧萧江雨暮，客散野亭空。忧国天涯去，思乡岁暮同。到时猿未断，回处水应穷。莫望零陵路，千峰万木中。
新年欲变柳，旧客共沾衣。岁夜犹难尽，乡春又独归。寒灯映虚牖，暮雪掩闲扉。且莫乘船去，平生相访稀。
迟迟立驷马，久客恋潇湘。明日谁同路，新年独到乡。孤烟向驿远，积雪去关长。秦地看春色，南枝不可忘。
月晦逢休浣，年光逐宴移。早莺留客醉，春日为人迟。蓂草全无叶，梅花遍压枝。政闲风景好，莫比岘山时。
伏波初树羽，待尔静川鳞。岭海看飞鸟，天涯问远人。苍梧云里夕，青草嶂中春。遥想文身国，迎舟拜使臣。
长沙积雨晦，深巷绝人幽。润上春衣冷，声连暮角愁。云横全楚地，树暗古湘洲。杳蔼江天外，空堂生百忧。
歌舞怜迟日，旌麾映早春。莺窥陇西将，花对洛阳人。醉罢知何事，恩深忘此身。任他行雨去，归路裛香尘。
萧条方岁晏，牢落对空洲。才出时人右，家贫湘水头。苍山隐暮雪，白鸟没寒流。不是莲花府，冥冥不可求。
郊原春欲暮，桃杏落纷纷。何处随芳草，留家寄白云。听莺情念友，看竹恨无君。长啸高台上，南风冀尔闻。
欲逐楼船将，方安卉服夷。炎洲经瘴远，春水上泷迟。岁贡随重译，年芳遍四时。番禺静无事，空咏饮泉诗。
扬帆向何处，插羽逐征东。夷落人烟迥，王程鸟路通。江流回涧底，山色聚闽中。君去凋残后，应怜百越空。
独归西掖去，难接后尘游。向日三千里，朝天十二楼。路看新柳夕，家对旧山秋。惆怅离心远，沧江空自流。
既有亲人术，还逢试吏年。蓬蒿千里闭，村树几家全。雪覆淮南道，春生颍谷烟。何时当莅政，相府待闻天。
小邑沧洲吏，新年白首翁。一官如远客，万事极飘蓬。柳色孤城里，莺声细雨中。羁心早已乱，何事更春风。
家在横塘曲，那能万里违。门临秋水掩，帆带夕阳飞。傲俗宜纱帽，干时倚布衣。独将湖上月，相逐去还归。
金陵已芜没，函谷复烟尘。犹见南朝月，还随上国人。白云心自远，沧海意相亲。何事须成别，汀洲欲暮春。
回车仍昨日，谪去已秋风。干越知何处，云山只向东。暮天江色里，田鹤稻花中。却见鄱阳吏，犹应旧马骢。
故人西奉使，胡骑正纷纷。旧国无来信，春江独送君。五言淩白雪，六翮向青云。谁念沧州吏，忘机鸥鸟群。
惆怅云山暮，闲门独不开。何时飞杖锡，终日闭苍苔。隔岭春犹在，无人燕亦来。谁堪暝投处，空复一猿哀。
时危身赴敌，事往任浮沈。末路三江去，当时百战心。春风吴苑绿，古木剡山深。千里沧波上，孤舟不可寻。
南浮沧海上，万里到吴台。久别长相忆，孤舟何处来。春风催客醉，江月向人开。羡尔无羁束，沙鸥独不猜。
不见君来久，冤深意未传。冶长空得罪，夷甫岂言钱。直道天何在，愁容镜亦怜。因书欲自诉，无泪可潸然。
燃灯传七祖，杖锡为诸侯。来去云无意，东西水自流。青山春满目，白日夜随舟。知到梁园下，苍生赖此游。
只见山相掩，谁言路尚通。人来千嶂外，犬吠百花中。细草香飘雨，垂杨闲卧风。却寻樵径去，惆怅绿溪东。
江风处处尽，旦暮水空波。摇落行人去，云山向越多。陈蕃悬榻待，谢客枉帆过。相见耶溪路，逶迤入薜萝。
晤语青莲舍，重门闭夕阴。向人寒烛静，带雨夜钟沈。流水从他事，孤云任此心。不能捐斗粟，终日愧瑶琴。
犹是南州吏，江城又一春。隔帘湖上月，对酒眼中人。棘寺初衔命，梅仙已误身。无心羡荣禄，唯待却垂纶。
夜色带春烟，灯花拂更然。残妆添石黛，艳舞落金钿。掩笑频欹扇，迎歌乍动弦。不知巫峡雨，何事海西边。
白云乖始愿，沧海有微波。恋旧争趋府，临危欲负戈。春归花殿暗，秋傍竹房多。耐可机心息，其如羽檄何。
匹马向何处，北游殊未还。寒云带飞雪，日暮雁门关。一路傍汾水，数州看晋山。知君喜初服，秪爱此身闲。
爱尔文章远，还家印绶荣。退公兼色养，临下带乡情。乔木映官舍，春山宜县城。应怜钓台石，闲却为浮名。
惆怅青春晚，慇勤浊酒垆。后时长剑涩，斜日片帆孤。东阁邀才子，南昌老腐儒。梁国旧相识，谁忆卧江湖。
山阴好云物，此去又春风。越鸟闻花里，曹娥想镜中。小江潮易满，万井水皆通。徒羡扁舟客，微官事不同。
羽檄催归恨，春风醉别颜。能邀五马送，自逐一星还。破竹从军乐，看花听讼闲。遥知用兵处，多在八公山。
不谓衔冤处，而能窥大悲。独栖丛棘下，还见雨花时。地狭青莲小，城高白日迟。幸亲方便力，犹畏毒龙欺。
万里辞三殿，金陵到旧居。文星出西掖，卿月在南徐。故里惊朝服，高堂捧诏书。暂容乘驷马，谁许恋鲈鱼。
春兰方可采，此去叶初齐。函谷莺声里，秦山马首西。庭闱新柏署，门馆旧桃蹊。春色长安道，相随入禁闺。
适贺一枝新，旋惊万里分。礼闱称独步，太学许能文。征马望春草，行人看暮云。遥知倚门处，江树正氛氲。
趋府弟联兄，看君此去荣。春随千里道，河带万家城。绣服棠花映，青袍草色迎。梁园修竹在，持赠结交情。
卧来能几日，春事已依然。不解谢公意，翻令静者便。庭阴残旧雪，柳色带新年。寂寞深村里，唯君相访偏。
延陵衰草遍，有路问茅山。鸡犬驱将去，烟霞拟不还。新家彭泽县，旧国穆陵关。处处逃名姓，无名亦是闲。
九日登高望，苍苍远树低。人烟湖草里，山翠县楼西。霜降鸿声切，秋深客思迷。无劳白衣酒，陶令自相携。
秋草行将暮，登楼客思惊。千家同霁色，一雁报寒声。北望无乡信，东游滞客行。今君佩铜墨，还有越乡情。
不愁寻水远，自爱逐连山。虽在春风里，犹从芳草间。去程何用计，胜事且相关。旅逸同群鸟，悠悠往复还。
多病长无事，开筵暂送君。正愁帆带雨，莫望水连云。客思闲偏极，川程远更分。不须论早晚，惆怅又离群。
白首辞知己，沧洲忆旧居。落潮回野艇，积雪卧官庐。范叔寒犹在，周王岁欲除。春山数亩地，归去带经锄。
微雨夜来歇，江南春色回。本惊时不住，还恐老相催。人好千场醉，花无百日开。岂堪沧海畔，为客十年来。
三苗馀古地，五稼满秋田。来问周公税，归输汉俸钱。江城寒背日，湓水暮连天。南楚凋残后，疲民赖尔怜。
卖药曾相识，吹箫此复闻。杏花谁是主，桂树独留君。漱玉临丹井，围棋访白云。道经今为写，不虑惜鹅群。
作范宫闱睦，归真道艺超。驭风仙路远，背日帝宫遥。鸾殿空留处，霓裳已罢朝。淮王哀不尽，松柏但萧萧。
宫禁恩长隔，神仙道已分。人间惊早露，天上失朝云。逝水年无限，佳城日易曛。箫声将薤曲，哀断不堪闻。
渺渺归何处，沿流附客船。久依鄱水住，频税越人田。偶俗机偏少，安闲性所便。祗应君少惯，又欲寄林泉。
莫恨扁舟去，川途我更遥。东西潮渺渺，离别雨萧萧。流水通春谷，青山过板桥。天涯有来客，迟尔访渔樵。
荒祠古木暗，寂寂此江濆。未作湘南雨，知为何处云。苔痕断珠履，草色带罗裙。莫唱迎仙曲，空山不可闻。
苍梧在何处，斑竹自成林。点点留残泪，枝枝寄此心。寒山响易满，秋水影偏深。欲觅樵人路，蒙笼不可寻。
旧日仙成处，荒林客到稀。白云将犬去，芳草任人归。空谷无行径，深山少落晖。桃园几家住，谁为扫荆扉。
茫茫葭菼外，一望一沾衣。秋水连天阔，涔阳何处归。沙鸥积暮雪，川日动寒晖。楚客来相问，孤舟泊钓矶。
四月深涧底，桃花方欲然。宁知地势下，遂使春风偏。此意颇堪惜，无言谁为传。过时君未赏，空媚幽林前。
玄黄一疲马，筋力尽胡尘。骧首北风夕，徘徊鸣向人。谁怜弃置久，欲与驽骀亲。犹恋长城外，青青寒草春。
何事东南客，忘机一钓竿。酒香开瓮老，湖色对门寒。向郭青山送，临池白鸟看。见君能浪迹，予亦厌微官。
此去君何恨，南行我更遥。东西湖渺渺，离别雨潇潇。绿水通春谷，青山过板桥。浔阳如枉棹，千里有归潮。
山行二月春，留宿意何真。埽榻蒙高士，浮杯慰逐臣。鸟鸣朱鹤老，花发碧桃新。明日天涯去，相思不可亲。
朝无寒士达，家在旧山贫。相送天涯里，怜君更远人。
群公谁让位，五柳独知贫。惆怅青山路，烟霞老此人。
初迷武陵路，复出孟尝门。回首江南岸，青山与旧恩。
月明花满地，君自忆山阴。谁遣因风起，纷纷乱此心。
苍梧千载后，斑竹对湘沅。欲识湘妃怨，枝枝满泪痕。
憔悴逢新岁，茅扉见旧春。朝来明镜里，不忍白头人。
片帆何处去，匹马独归迟。惆怅江南北，青山欲暮时。
归人乘野艇，带月过江村。正落寒潮水，相随夜到门。
不知方外客，何事锁空房。应向桃源里，教他唤阮郎。
此地常无日，青青独在阴。太阳偏不及，非是未倾心。
百丈深涧里，过时花欲妍。应缘地势下，遂使春风偏。
渡口发梅花，山中动泉脉。芜城春草生，君作扬州客。
半逻莺满树，新年人独还。落花逐流水，共到茱萸湾。
雁还空渚在，人去落潮翻。临水独挥手，残阳归掩门。
狎鸟携稚子，钓鱼终老身。殷勤嘱归客，莫话桃源人。
悠悠白云里，独住青山客。林下昼焚香，桂花同寂寂。
楚城今近远，积霭寒塘暮。水浅舟且迟，淮潮至何处。
吹角报蕃营，回军欲洗兵。已教青海外，自筑汉家城。
渺渺戍烟孤，茫茫塞草枯。陇头那用闭，万里不防胡。
闭门湖水畔，自与白鸥亲。竟日窗中岫，终年林下人。俗轻儒服弊，家厌法官贫。多雨茅檐夜，空洲草径春。桃源君莫爱，且作汉朝臣。
漂泊来千里，讴谣满百城。汉家尊太守，鲁国重诸生。俗变人难理，江传水至清。船经危石住，路入乱山行。老得沧州趣，春伤白首情。尝闻马南郡，门下有康成。
出树倚朱阑，吹铙引上官。老农持锸拜，时稼捲帘看。水对登龙净，山当建隼寒。夕阳湖草动，秋色渚田宽。渤海人无事，荆州客独安。谢公何足比，来往石门难。
满镜悲华发，空山寄此身。白云家自有，黄卷业长贫。懒任垂竿老，狂因酿黍春。桃花迷圣代，桂树狎幽人。幢盖方临郡，柴荆忝作邻。但愁千骑至，石路却生尘。
久别耶溪客，来乘使者轩。用才荣入幕，扶病喜同樽。山屐留何处，江帆去独翻。暮情辞镜水，秋梦识云门。莲府开花萼，桃园寄子孙。何当举严助，遍沐汉朝恩。
佐郡愧顽疏，殊方亲里闾。家贫寒未度，身老岁将除。过雪山僧至，依阳野客舒。药陈随远宦，梅发对幽居。落日栖鸮鸟，行人遗鲤鱼。高文不可和，空愧学相如。
山人今不见，山鸟自相从。长啸辞明主，终身卧此峰。泉源通石径，涧户掩尘容。古墓依寒草，前朝寄老松。片云生断壁，万壑遍疏钟。惆怅空归去，犹疑林下逢。
便道访情亲，东方千骑尘。禁深分直夜，地远独行春。绛阙辞明主，沧洲识近臣。云山随候吏，鸡犬逐归人。庭顾婆娑老，邦传蔽芾新。玄晖翻佐理，闻到郡斋频。
不敢淮南卧，来趋汉将营。受辞瞻左钺，扶疾往前旌。井税鹑衣乐，壶浆鹤发迎。水归馀断岸，烽至掩孤城。晚日归千骑，秋风合五兵。孔璋才素健，早晚檄书成。
临风敞丽谯，落日听吹铙。归路空回首，新章已在腰。非才受官谤，无政作人谣。俭岁安三户，馀年寄六条。春芜生楚国，古树过隋朝。赖有东床客，池塘免寂寥。
汀洲暖渐渌，烟景淡相和。举目方如此，归心岂奈何。日华浮野雪，春色染湘波。北渚生芳草，东风变旧柯。江山古思远，猿鸟暮情多。君问渔人意，沧浪自有歌。
山僧候谷口，石路拂莓苔。深入泉源去，遥从树杪回。香随青霭散，钟过白云来。野雪空斋掩，山风古殿开。桂寒知自发，松老问谁栽。惆怅湘江水，何人更渡杯。
剡路除荆棘，王师罢鼓鼙。农归沧海畔，围解赤城西。赦罪春阳发，收兵太白低。远峰来马首，横笛入猿啼。兰渚催新幄，桃源识故蹊。已闻开阁待，谁许卧东溪。
浔阳数亩宅，归卧掩柴关。谷口何人待，门前秋草闲。忘机卖药罢，无语杖藜还。旧笋成寒竹，空斋向暮山。水流经舍下，云去到人间。桂树花应发，因行寄一攀。
谪宦投东道，逢君已北辕。孤蓬向何处，五柳不开门。去国空回首，怀贤欲诉冤。梅枝横岭峤，竹路过湘源。月下高秋雁，天南独夜猿。离心与流水，万里共朝昏。
迹远亲鱼鸟，功成厌鼓鼙。林中阮生集，池上谢公题。户牖垂藤合，藩离插槿齐。夕阳山向背，春草水东西。度雨诸峰出，看花几路迷。何劳问秦汉，更入武陵溪。
手诏来筵上，腰金向粉闱。勋名传旧阁，蹈舞著新衣。白社同游在，沧洲此会稀。寒笳发后殿，秋草送西归。世难常摧敌，时闲已息机。鲁连功可让，千载一相挥。
王事相逢少，云山奈别何。芳年临水怨，瓜步上潮过。客路方经楚，乡心共渡河。凋残春草在，离乱故城多。罢战逢时泰，轻徭伫俗和。东西此分手，惆怅恨烟波。
上将坛场拜，南荒羽檄招。远人来百越，元老事三朝。雾绕龙山暗，山连象郡遥。路分江淼淼，军动马萧萧。画角知秋气，楼船逐暮潮。当令输贡赋，不使外夷骄。
主第人何在，重阳客暂寻。水馀龙镜色，云罢凤箫音。暗牖藏昏晓，苍苔换古今。晴山卷幔出，秋草闭门深。篱菊仍新吐，庭槐尚旧阴。年年画梁燕，来去岂无心。
访旧山阴县，扁舟到海涯。故林嗟满岁，春草忆佳期。晚景千峰乱，晴江一鸟迟。桂香留客处，枫暗泊舟时。旧石曹娥篆，空山夏禹祠。剡溪多隐吏，君去道相思。
任重兼乌府，时平偃豹韬。澄清湘水变，分别楚山高。花对彤襜发，霜和白雪操。黄金装旧马，青草换新袍。岭暗猿啼月，江寒鹭映涛。豫章生宇下，无使翳篷蒿。
星使三江上，天波万里通。权分金节重，恩借铁冠雄。梅吹前军发，棠阴旧府空。残春锦障外，初日羽旗东。岸柳遮浮鹢，江花隔避骢。离心在何处，芳草满吴宫。
对酒心不乐，见君动行舟。回看暮帆隐，独向空江愁。晴云淡初夜，春塘深慢流。温颜风霜霁，喜气烟尘收。驰驲数千里，朝天十二楼。因之报亲爱，白发生沧洲。
粉壁衡霍近，群峰如可攀。能令堂上客，见尽湖南山。青翠数千仞，飞来方丈间。归云无处灭，去鸟何时还？胜事日相对，主人常独闲。稍看林壑晚，佳气生重关。
到此机事遣，自嫌尘网迷。因知万法幻，尽与浮云齐。疏竹映高枕，空花随杖藜。香飘诸天外，日隐双林西。傲吏方见狎，真僧幸相携。能令归客意，不复还东溪。
庭种南中树，年华几度新。已依初地长，独发旧园春。映日成华盖，摇风散锦茵。色空荣落处，香醉往来人。菡萏千灯遍，芳菲一雨均。高柯傥为楫，渡海有良因。
客路风霜晓，郊原春兴馀。平芜不可望，游子去何如。烟水乘湖阔，云山适越初。旧都怀作赋，古穴觅藏书。碑缺曹娥宅，林荒逸少居。江湖无限意，非独为樵渔。
看君发原隰，驷牡志皇皇。始罢沧江令，还随粉署郎。海沂军未息，河兖岁仍荒。征税人全少，榛芜虏近亡。新知行宋远，相望隔淮长。早晚裁书寄，银钩伫八行。
恋此东道主，能令西上迟。徘徊暮郊别，惆怅秋风时。上国邈千里，夷门难再期。行人望落日，归马嘶空陂。不愧宝刀赠，维怀琼树枝。音尘倘未接，梦寐徒相思。
向夕敛微雨，晴开湖上天。离人正惆怅，新月愁婵娟。伫立白沙曲，相思沧海边。浮云自来去，此意谁能传。一水不相见，千峰随客船。寒塘起孤雁，夜色分盐田。时复一延首，忆君如眼前。
世事终成梦，生涯欲半过。白云心已矣，沧海意如何。藜杖全吾道，榴花养太和。春风骑马醉，江月钓鱼歌。散帙看虫蠹，开门见雀罗。远山终日在，芳草傍人多。吏体庄生傲，方言楚俗讹。屈平君莫吊，肠断洞庭波。
拥旌临合浦，上印卧长沙。海徼长无戍，湘山独种畬。政传通岁贡，才惜过年华。万里依孤剑，千峰寄一家。累徵期旦暮，未起恋烟霞。避世歌芝草，休官醉菊花。旧游如梦里，此别是天涯。何事沧波上，漂漂逐海槎。
关西杨太尉，千载德犹闻。白日俱终老，清风独至君。身承远祖遗，才出众人群。举世贪荆玉，全家恋楚云。向烟帆杳杳，临水叶纷纷。草覆昭丘绿，江从夏口分。高名光盛府，异姓宠殊勋。百越今无事，南征欲罢军。
间世生贤宰，同心奉至尊。功高开北第，机静灌中园。入并蝉冠影，归分骑士喧。窗闻汉宫漏，家识杜陵源。献替常焚藁，优闲独对萱。花香逐荀令，草色对王孙。有地先开阁，何人不扫门。江湖难自退，明主托元元。
王师劳近甸，兵食仰诸侯。天子无南顾，元勋在上游。大才生间气，盛业拯横流。风景随摇笔，山川入运筹。羽觞交饯席，旄节对归舟。莺识春深恨，猿知日去愁。别离花寂寂，南北水悠悠。唯有家兼国，终身共所忧。
漂泊日复日，洞庭今更秋。白云如有意，万里望孤舟。何事爱成别，空令登此楼。天光映波动，月影随江流。鹤唳静寒渚，猿啼深夜洲。归期诚已促，清景仍相留。顷者慕独往，尔来悲远游。风波自此去，桂水空离忧。
故人还水国，春色动离忧。碧草千万里，沧江朝暮流。桃花迷旧路，萍叶荡归舟。远戍看京口，空城问石头。折芳佳丽地，望月西南楼。猿鸟共孤屿，烟波连数州。谁家过楚老，何处恋江鸥。尺素能相报，湖山若个忧。
昔种梁王苑，今移汉将坛。蒙笼低冕过，青翠捲帘看。得地移根远，经霜抱节难。开花成凤实，嫩笋长鱼竿。蔼蔼军容静，萧萧郡宇宽。细音和角暮，疏影上门寒。湘浦何年变，山阳几处残。不知轩屏侧，岁晚对袁安。
地远心难达，天高谤易成。羊肠留覆辙，虎口脱馀生。直氏偷金枉，于家决狱明。一言知己重，片议杀身轻。日下人谁忆，天涯客独行。年光销蹇步，秋气入衰情。建德知何在，长江问去程。孤舟百口渡，万里一猿声。落日开乡路，空山向郡城。岂令冤气积，千古在长平。
建隼罢鸣珂，初传来暮歌。渔樵识太古，草树得阳和。东道诸生从，南依远客过。天清婺女出，土厚绛人多。永日空相望，流年复几何。崖开当夕照，叶去逐寒波。眼暗经难受，身闲剑懒磨。似鸮占贾谊，上马试廉颇。穷分安藜藿，衰容胜薜萝。只应随越鸟，南翥托高柯。
古今俱此去，脩短竟谁分。樽酒空如在，弦琴肯重闻。一门同逝水，万事共浮云。旧馆何人宅，空山远客坟。艰危贫且共，少小秀而文。独行依穷巷，全身出乱军。岁时长寂寞，烟月自氛氲。垄树随人古，山门对日曛。汎舟悲向子，留剑赠徐君。来去云阳路，伤心江水濆。
远屿霭将夕，玩幽行自迟。归人不计日，流水闲相随。辍棹古崖口，扪萝春景迟。偶因回舟次，宁与前山期。对此瑶草色，怀君琼树枝。浮云去寂寞，白鸟相因依。何事爱高隐，但令劳远思。穷年卧海峤，永望愁天涯。吾亦从此去，扁舟何所之？迢迢江上帆，千里东风吹。
绝巘东林寺，高僧惠远公。买园隋苑下，持钵楚城中。斗极千灯近，烟波万井通。远山低月殿，寒木露花宫。绀宇焚香净，沧州摆雾空。雁来秋色里，曙起早潮东。飞锡今何在？苍生待发蒙。白云翻送客，庭树自辞风。舍筏追开士，回舟狎钓翁。平生江海意，惟共白鸥同。
江上逢星使，南来自会稽。惊年一叶落，按俗五花嘶。上国悲芜梗，中原动鼓鼙。报恩看铁剑，衔命出金闺。风物催归绪，云峰发咏题。天长百越外，潮上小江西。鸟道通闽岭，山光落剡溪。暮帆千里思，秋夜一猿啼。柏树荣新垄，桃源忆故蹊。若能为休去，行复草萋萋。
日望衡门处，心知汉水濆。偶乘青雀舫，还在白鸥群。间气生灵秀，先朝翼戴勋。藏弓身已退，焚稿事难闻。旧业成青草，全家寄白云。松萝长稚子，风景逐新文。山带寒城出，江依古岸分。楚歌悲远客，羌笛怨孤军。鼎罢调梅久，门看种药勤。十年犹去国，黄叶又纷纷。
恸哭钟陵下，东流与别离。二星来不返，双剑没相随。独继先贤传，谁刊有道碑。故园荒岘曲，旅榇寄天涯。白简曾连拜，沧洲每共思。抚孤怜齿稚，叹逝顾身衰。泉壤成终古，云山若在时。秋风邻笛发，寒日寝门悲。世难愁归路，家贫缓葬期。旧宾伤未散，夕临咽常迟。自此辞张邵，何由见戴逵。独闻山吏部，流涕访孤儿。
何事浮溟渤，元戎弃镆铘。渔竿吾道在，鸥鸟世情赊。玄发他乡换，沧洲此路遐。溯沿随桂楫，醒醉任松华。离别谁堪道，艰危更可嗟。兵锋摇海内，王命隔天涯。钟漏移长乐，衣冠接永嘉。还当拂氛祲，那复卧云霞。溪路漫冈转，夕阳归鸟斜。万艘江县郭，一树海人家。挥袂看朱绂，扬帆指白沙。春风独回首，愁思极如麻。
职副旌旄重，才兼识量通。使车遥肃物，边策远和戎。掷地金声著，从军宝剑雄。官成稽古力，名达济时功。肃穆乌台上，雍容粉署中。含香初待漏，持简旧生风。黠吏偏惊隼，贪夫辄避骢。且知荣已隔，谁谓道仍同。念旧追连茹，谋生任转蓬。泣连三献玉，疮惧再伤弓。恋土函关外，瞻尘灞水东。他时书一札，犹冀问途穷。
巴峤南行远，长江万里随。不才甘谪去，流水亦何之。地远明君弃，天高酷吏欺。清山独往路，芳草未归时。流落还相见，悲欢话所思。猜嫌伤薏苡，愁暮向江蓠。柳色迎高坞，荷衣照下帷。水云初起重，暮鸟远来迟。白首看长剑，沧洲寄钓丝。沙鸥惊小吏，湖月上高枝。稚子能吴语，新文怨楚辞。怜君不得意，川谷自逶迤。
不记鄱阳郡，俱因谪官过。白云心已矣，沧海意如何？藜杖全吾道，榴花养太和。春风骑马醉，江月钓渔歌。步履侵苔廨，顷冠拂薜萝。远山终日在，芳草傍人多。莫学灵均怅，愁竟楚水波。
江海今为客，风波失所依。白云心已负，黄绶计仍非。累辱群公荐，频沾一尉微。去缘焚玉石，来为采葑菲。州县名何在，渔樵事亦违。故山桃李月，初服薜萝衣。熊轼分朝寄，龙韬解贼围。风谣传吏体，云物助兵威。白雪飘辞律，青春发礼闱。引军横吹动，援翰捷书挥。草映翻营绿，花临檄羽飞。全吴争转战，狂虏怯知机。忆昨趋金节，临时废玉徽。俗流应不厌，静者或相讥。世难慵干谒，时闲喜放归。潘郎悲白发，谢客爱清辉。樗散材因弃，交亲迹已稀。独愁看五柳，无事掩双扉。世累多行路，生涯向钓矶。榜连溪水碧，家羡渚田肥。旅食伤飘梗，岩栖忆采薇。悠然独归去，回首望旌旗。
太华高标峻，青阳淑气盘。属辞倾渤澥，称价掩琅玕。杨叶频推中，芸香早拜官。后来惭辙迹，先达仰门阑。佐剧劳黄绶，提纲疾素餐。风生趋府步，笔偃触邪冠。骨鲠知难屈，锋铓岂易干。伫将调玉铉，翻自落金丸。异议那容直，专权本畏弹。寸心宁有负，三黜竟无端。适喜鸿私降，旋惊羽檄攒。国怜朝市易，人怨虎狼残。天地龙初见，风尘虏未殚。随川归少海，就日背长安。副相荣分寄，输忠义不刊。击胡驰汗马，迁蜀扈鸣銮。月罢名卿署，星悬上将坛。三军摇旆出，百越画图观。茅茹能相引，泥沙肯再蟠。兼荣知任重，交辟许才难。劲直随台柏，芳香动省兰。璧从全赵去，鹏自北溟抟。星象衔新宠，风霜带旧寒。是非生倚伏，荣辱系悲欢。畴昔偏殊眄，屯蒙独永叹。不才成拥肿，失计似邯郸。江国伤移律，家山忆考槃。一为鸥鸟误，三见露华团。回首青云里，应怜浊水澜。愧将生事托，羞向鬓毛看。知己伤愆素，他人自好丹。乡春连楚越，旅宿寄风湍。世路东流水，沧江一钓竿。松声伯禹穴，草色子陵滩。度岭情何遽，临流兴未阑。梅花分路远，扬子上潮宽。梦想怀依倚，烟波限渺漫。且愁无去雁，宁翼少回鸾。极浦春帆迥，空郊晚骑单。独怜南渡月，今夕送归鞍。
天上胡星孛，人间反气横。风尘生汗马，河洛纵长鲸。本谓才非据，谁知祸已萌。食参将可待，诛错辄为名。万里兵锋接，三时羽檄惊。负恩殊鸟兽，流毒遍黎氓。朝市成芜没，干戈起战争。人心悬反覆，天道暂虚盈。略地侵中土，传烽到上京。王师陷魑魅，帝座逼欃枪。渭水嘶胡马，秦山泣汉兵。关原驰万骑，烟火乱千甍。凤驾瞻西幸，龙楼议北征。自将行破竹，谁学去吹笙。白日重轮庆，玄穹再造荣。鬼神潜释愤，夷狄远输诚。海内戎衣卷，关中贼垒平。山川随转战，草木困横行。区宇神功立，讴歌帝业成。天回万象庆，龙见五云迎。小苑春犹在，长安日更明。星辰归正位，雷雨发残生。文物登前古，箫韶下太清。未央新柳色，长乐旧钟声。八使推邦彦，中司案国程。苍生属伊吕，明主仗韩彭。凶丑将除蔓，奸豪已负荆。世危看柱石，时难识忠贞。薄伐徵貔虎，长驱拥旆旌。吴山依重镇，江月带行营。金石悬词律，烟云动笔精。运筹初减灶，调鼎未和羹。北虏传初解，东人望已倾。池塘催谢客，花木待春卿。昔忝登龙首，能伤困骥鸣。艰难悲伏剑，提握喜悬衡。巴曲谁堪听，秦台自有情。遂令辞短褐，仍欲请长缨。久客田园废，初官印绶轻。榛芜上国路，苔藓北山楹。懒慢羞趋府，驱驰忆退耕。榴花无暇醉，蓬发带愁萦。地僻方言异，身微俗虑并。家怜双鲤断，才愧小鳞烹。沧海今犹滞，青阳岁又更。洲香生杜若，溪煖戏鵁鶄。烟水宜春候，褰关值晚晴。潮声来万井，山色映孤城。旅梦亲乔木，归心乱早莺。倘无知己在，今已访蓬瀛。
不过林园久，多因宠遇偏。故山长寂寂，春草过年年。花待朝衣间，云迎驿骑连。松萝深旧閤，樵木散闲田。拜阙贪摇佩，看琴懒更弦。君恩催早入，已梦傅岩边。
春风戏狭斜，相见莫愁家。细酌蒲桃酒，娇歌玉树花。裁衫催白纻，迎客走朱车。不觉重城暮，争栖柳上鸦。
宝剑饰文犀，当风似切泥。逢君感意气，贳酒杜陵西。赵女颜虽少，宛驹齿正齐。娇多不肯别，更待夜乌啼。
细雨度深闺，莺愁欲懒啼。如烟飞漠漠，似露湿凄凄。草色行看靡，花枝暮欲低。晓听钟鼓动，早送锦障泥。
望空问真宰，此路为谁开。峡色侵天去，江声滚地来。孔明深有意，钟会亦何才。信此非人事，悲歌付一杯。
直到桑乾北，逢君夜不眠。上楼腰脚健，怀土眼睛穿。斗柄寒垂地，河流冻彻天。羁魂泣相向，何事有诗篇。
返蚁难寻穴，归禽易见窠。满廊僧不厌，一片俗嫌多。
玉尺沈埋久，得之铭篆深。指磨露正色，扣击吐哀音。
千峰围古寺，深处敞楼台。景异寻常处，人须特达来。松杉寒更茂，岚霭昼还开。欲续丰碑语，含毫恨不才。
两城相对峙，一水向东流。今夜素娥月，何年黄鹤楼。悠悠兰棹晚，渺渺荻花秋。无奈柔肠断，关山总是愁。
隔政代君侯，多惭迹令猷。山光来户牖，江鸟满汀洲。雅韵徵朝客，清词写郡楼。至今谣未已，注意在洋州。
为礼依天象，周旋逐月成。教人三让美，为客一宵生。初进轮犹暗，终辞影渐明。幸陪宾主位，取舍任亏盈。
凋残精舍在，连步访缁衣。古殿门空掩，杨花雪乱飞。鹤巢松影薄，僧少磬声稀。青眼能留客，疏钟逼夜归。
扁舟水淼淼，曲岸复长塘。古寺春山上，登楼忆故乡。云烟横极浦，花木拥回廊。更有思归意，晴明陟上方。
毗陵过柱史，简易在茅茨。芳草如花种，修篁带笋移。径幽人未赏，檐静燕初窥。野客怜霜壁，青松画一枝。
野寺僧房远，陶潜引客来。鸟喧残果落，兰败几花开。真性知无住，微言欲望回。竹风清磬晚，归策步苍苔。
几年乌府内，何处逐凫归。关吏迷骢马，铜章累绣衣。野亭山草绿，客路柳花飞。况复长安远，音书从此稀。
含香仍佩玉，宜入镜中行。尽室随乘兴，扁舟不计程。渡江霖雨霁，对月夜潮生。莫虑当炎暑，稽山水木清。
见诵甘泉赋，心期折桂归。凤雏皆五色，鸿渐又双飞。别思看衰柳，秋风动客衣。明朝问礼处，暂觉雁行稀。
贺客移星使，丝纶出紫微。手中霜作简，身上绣为衣。骢马朝天疾，台乌向日飞。亲朋皆避路，不是送人稀。
物候改秋节，炎凉此夕分。暗虫声遍草，明月夜无云。清迥檐外见，凄其篱下闻。感时兼惜别，羁思自纷纷。
从来上台榭，不敢倚阑干。零落知成血，高楼直下看。
达晓寝衣冷，开帷霜露凝。风吹昨夜泪，一片枕前冰。
车骑秦城远，囊装楚客贫。月明思远道，诗罢诉何人。
晴日登临好，春风各望家。垂杨夹城路，客思逐杨花。
玉英期共采，云岭独先过。应得灵芝也，诗情一倍多。
枳实绕僧房，攀枝置药囊。洞庭山上橘，霜落也应黄。
虚空无处所，髣髴似琉璃。诗境何人到，禅心又过诗。
倾盖见芳姿，晴天琼树枝。连城犹隐石，唯有卞和知。
失计为卑吏，三年滞楚乡。不能随世俗，应是昧行藏。白璧空无玷，黄沙只自伤。暮天乡思乱，晓镜鬓毛苍。灰管移新律，穷阴变一阳。岁时人共换，幽愤日先长。拙宦惭知己，无媒悔自强。迍邅羞薄命，恩惠费馀光。众口诚难称，长川却易防。鱼竿今尚在，行此掉沧浪。
考绩朝称贵，时清武用文。二天移外府，三命佐元勋。佩玉兼高位，摐金阅上军。威容冠是铁，图画阁名芸。人咏甘棠茂，童谣竹马群。悬旌风肃肃，卧辙泪纷纷。特达恩难报，升沈路易分。侯嬴不得从，心逐信陵君。
一株新柳色，十里断孤城。为近东西路，长悬离别情。
商风动叶初，萧索一贫居。老性容茶少，羸肌与簟疏。旧醅难重漉，新菜未胜锄。才薄无潘兴，便便画偃庐。
晚来林沼静，独坐间瓢尊。向己非前迹，齐心欲不言。微凉生乱筱，轻馥起孤萱。未得浑无事，瓜田草正繁。
信陵门馆下，多病有归思。坠履忘情后，寒灰更湿时。委栏芳蕙晚，凭几雪髫垂。明日秋关外，单车风雨随。
风艳霏霏去，羁人处处游。明年纵相见，不在此枝头。
扰扰浮生外，华阳一洞春。道书金字小，仙圃玉苗新。芝草迎飞燕，桃花笑俗人。楼台争耸汉，鸡犬亦嫌秦。愿得青芽散，长年驻此身。
南越逢初伏，东林度一朝。曲池煎畏景，高阁绝微飙。竹簟移先洒，蒲葵破复摇。地偏毛瘴近，山毒火威饶。裛汗絺如濯，亲床枕并烧。堕枝伤翠羽，萎叶惜红蕉。且困流金炽，难成独酌谣。望霖窥润础，思吹候生条。旅恨生乌浒，乡心系洛桥。谁怜在炎客，一夕壮容销。
吾王昔游幸，离宫云际开。朱旗迎夏早，凉轩避暑来。汤饼赐都尉，寒冰颁上才。龙髯不可望，玉座生尘埃。
圣言贵忠恕，至道重观身。法在何所恨，色相斯为仁。良时难久恃，阴谪岂无因。寂寞韶阳庙，魂归不见人。
弥年不得意，新岁又如何。念昔同游者，而今有几多。以闲为自在，将寿补蹉跎。春色无情故，幽居亦见过。
公府想无事，西池秋水清。去年为狎客，永日奉高情。况有台上月，如闻云外笙。不知桑落酒，今岁与谁倾。
潇洒青林际，夤缘碧潭隈。淙流冒石下，轻波触砌回。香风逼人度，幽花覆水开。故令无四壁，晴夜月光来。
飞流透嵌隙，喷洒如丝棼。含晕迎初旭，翻光破夕曛。馀波绕石去，碎响隔溪闻。却望琼沙际，逶迤见脉分。
流水绕双岛，碧溪相并深。浮花拥曲处，远影落中心。闲鹭久独立，曝龟惊复沈。蘋风有时起，满谷箫韶音。
为问游春侣，春情何处寻。花含欲语意，草有斗生心。雨频催发色，云轻不作阴。纵令无月夜，芳兴暗中深。
河鼓灵旗动，嫦娥破镜斜。满空天是幕，徐转斗为车。机罢犹安石，桥成不碍槎。谁知观津女，竟夕望云涯。
天衢启云帐，神驭上星桥。初喜渡河汉，频惊转斗杓。馀霞张锦幛，轻电闪红绡。非是人间世，还悲后会遥。
霜简映金章，相辉同舍郎。天威巡虎落，星使出鸳行。尊俎成全策，京坻阅见粮。归来虏尘灭，画地奏明光。
兄弟尽鸳鸾，归心切问安。贪荣五綵服，遂挂两梁冠。侍膳曾调鼎，循陔更握兰。从今别君后，长忆德星看。
祖帐临周道，前旌指晋城。午桥群吏散，亥字老人迎。诗酒同行乐，别离方见情。从此洛阳社，吟咏属书生。
束简下延阁，买符驱短辕。同人惜分袂，结念醉芳樽。切切别弦急，萧萧征骑烦。临岐无限意，相视却忘言。
洛阳天坛上，依稀似玉京。夜分先见日，月静远闻笙。云路将鸡犬，丹台有姓名。古来成道者，兄弟亦同行。
春来山事好，归去亦逍遥。水净苔莎色，露香芝朮苗。登台吸瑞景，飞步翼神飙。愿荐埙篪曲，相将学玉箫。
翩翩马上郎，驱传渡三湘。橘树沙洲暗，松醪酒肆香。素风传竹帛，高价聘琳琅。楚水多兰芷，何人事搴芳。
绿树满褒斜，西南蜀路赊。驿门临白草，县道入黄花。相府开油幕，门生逐绛纱。行看布政后，还从入京华。
世业嵩山隐，云深无四邻。药炉烧姹女，酒瓮贮贤人。晚日华阴雾，秋风函谷尘。送君从此去，铃阁少谈宾。
绿野芳城路，残春柳絮飞。风鸣骕骦马，日照老莱衣。洛苑鱼书至，江村雁户归。相思望淮水，双鲤不应稀。
谁怜相门子，不语望秋山。生长绮纨内，辛勤笔砚间。荣亲在名字，好学弃官班。伫俟明年桂，高堂开笑颜。
衔命出尚书，新恩换使车。汉庭无右者，梁苑重归欤。又食建业水，曾依京口居。共经何限事，宾主两如初。
重叠稽亭路，山僧归独行。远峰斜日影，本寺旧钟声。徒侣问新事，烟云怆别情。应誇乞食处，踏遍凤凰城。
穷巷唯秋草，高僧独扣门。相欢如旧识，问法到无言。水为风生浪，珠非尘可昏。悟来皆是道，此别不销魂。
师在白云乡，名登善法堂。十方传句偈，八部会坛场。飞锡无定所，宝书留旧房。唯应衔果雁，相送至衡阳。
师逢吴兴守，相伴住禅扃。春雨同栽树，秋灯对讲经。庐山曾结社，桂水远扬舲。话旧还惆怅，天南望柳星。
看画长廊遍，寻僧一径幽。小池兼鹤净，古木带蝉秋。客至茶烟起，禽归讲席收。浮杯明日去，相望水悠悠。
紫陌夜来雨，南山朝下看。戟枝迎日动，阁影助松寒。瑞气转绡縠，游光泛波澜。御沟新柳色，处处拂归鞍。
仙院御沟东，今来事不同。门开青草日，楼闭绿杨风。将犬升天路，披云赴月宫。武皇曾驻跸，亲问主人翁。
天将今夜月，一遍洗寰瀛。暑退九霄净，秋澄万景清。星辰让光彩，风露发晶英。能变人间世，翛然是玉京。
长安铜雀鸣，秋稼与云平。玉烛调寒暑，金风报顺成。川原呈上瑞，恩泽赐闲行。欲反重城掩，犹闻歌吹声。
早忝金马客，晚为商洛翁。知名四海内，多病一生中。举世往还尽，何人心事同。几时登岘首，恃旧揖三公。
册命出宸衷，官仪自古崇。特膺平土拜，光赞格天功。再佩扶阳印，常乘鲍氏骢。七贤遗老在，犹得咏清风。
劳动诸贤者，同来问病夫。添炉烹雀舌，洒水净龙须。身是芭蕉喻，行须筇竹扶。医王有妙药，能乞一丸无。
视事画屏中，自称三癖翁。管弦泛春渚，旌旆拂晴虹。酒对青山月，琴韵白蘋风。会书团扇上，知君文字工。
中庭望启明，促促事晨征。寒树鸟初动，霜桥人未行。水流白烟起，日上彩霞生。隐士应高枕，无人问姓名。
借问池台主，多居要路津。千金买绝境，永日属闲人。竹径萦纡入，花林委曲巡。斜阳众客散，空锁一园春。
十年江海守，旦夕有归心。及此西还日，空成东武吟。花间数杯酒，月下一张琴。闻说功名事，依前惜寸阴。
宴坐白云端，清江直下看。来人望金刹，讲席绕香坛。虎啸夜林动，鼍鸣秋涧寒。众音徒起灭，心在净中观。
不出孤峰上，人间四十秋。视身如传舍，阅世似东流。法为因缘立，心从次第修。中宵问真偈，有住是吾忧。
前年牧锦城，马蹋血泥行。千里追戎首，三军许勇名。残兵疑鹤唳，空垒辩乌声。一误云中级，南游湘水清。
繁露传家学，青莲译梵书。火风乖四大，文字废三馀。欹枕昼眠静，折巾秋鬓疏。武皇思视草，谁许茂陵居。
出震清多难，乘时播大钧。操弦调六气，挥翰动三辰。运偶升天日，哀深率土人。瑶池无辙迹，谁见属车尘。
凤翣拥铭旌，威迟异吉行。汉仪陈秘器，楚挽咽繁声。驻綍辞清庙，凝笳背直城。唯应留内传，知是向蓬瀛。
宝历方无限，仙期忽有涯。事亲崇汉礼，传圣法殷家。晚出芙蓉阙，春归棠棣华。玉轮今日动，不是画云车。
任贤劳梦寐，登位富春秋。欲遂东人幸，宁虞杞国忧。长杨收羽骑，太液泊龙舟。惟有衣冠在，年年怆月游。
讲学金华殿，亲耕钩盾田。侍臣容谏猎，方士信求仙。虹影俄侵日，龙髯不上天。空馀水银海，长照夜灯前。
继体三才理，承颜九族亲。禹功留海内，殷历付天伦。调露曲常在，秋风词尚新。本支方百代，先让棣华春。
月落宫车动，风凄仪杖闲。路唯瞻凤翣，人尚想龙颜。御宇方无事，乘云遂不还。圣情悲望处，沈日下西山。
享国十五载，升天千万年。龙镳仙路远，骑吹礼容全。日下初陵外，人悲旧剑前。周南有遗老，掩泪望秦川。
邺下杀才子，苍茫冤气凝。枯杨映漳水，野火上西陵。马鬣今无所，龙门昔共登。何人为吊客，唯是有青蝇。
返葬三千里，荆衡达帝畿。逢人即故吏，拜奠尽沾衣。地得青乌相，宾惊白鹤飞。五公碑尚在，今日亦同归。
子侯一日病，滕公千载归。门庭怆已变，风物澹无辉。群吏谒新府，旧宾沾素衣。歌堂忽暮哭，贺雀尽惊飞。
韦公八十馀，位至六尚书。五福唯无富，一生谁得如。桂枝攀最久，兰省出仍初。海内时流尽，何人动素车。
故池春又至，一到一伤情。雁鹜群犹下，蛙螟衣已生。竹丛身后长，台势雨来倾。六尺孤安在，人间未有名。
左迁凡二纪，重见帝城春。老大归朝客，平安出岭人。每行经旧处，却想似前身。不改南山色，其馀事事新。
楚泽雪初霁，楚城春欲归。清淮变寒色，远树含清晖。原野已多思，风霜潜减威。与君同旅雁，北向刷毛衣。
蝉声未发前，已自感流年。一入凄凉耳，如闻断续弦。晴清依露叶，晚急畏霞天。何事秋卿咏，逢时亦悄然。
皎皎华亭鹤，来随太守船。青云意长在，沧海别经年。留滞清洛苑，裴回明月天。何如凤池上，双舞入祥烟。
南岭见秋雪，千门生早寒。闲时驻马望，高处卷帘看。雾散琼枝出，日斜铅粉残。偏宜曲江上，倒影入清澜。
雨引苔侵壁，风驱叶拥阶。久留闲客话，宿请老僧斋。酒瓮新陈接，书签次第排。翛然自有处，摇落不伤怀。
何处深春好，春深万乘家。宫门皆映柳，辇路尽穿花。池色连天汉，城形象帝车。旌旗暖风里，猎猎向西斜。
何处深春好，春深阿母家。瑶池长不夜，珠树正开花。桥峻通星渚，楼暄近日车。层城十二阙，相对日西斜。
何处深春好，春深执政家。恩光贪捧日，贵重不看花。玉馔堂交印，沙堤柱碍车。多门一已闭，直道更无斜。
何处深春好，春深大镇家。前旌光照日，后骑蹙成花。节院收衙队，毬场簇看车。广筵歌舞散，书号夕阳斜。
何处深春好，春深贵戚家。枥嘶无价马，庭发有名花。欲进宫人食，先薰命妇车。晚归长带酒，冠盖任倾斜。
何处深春好，春深恩泽家。炉添龙脑炷，绶结虎头花。宾客珠成履，婴孩锦缚车。画堂帘幕外，来去燕飞斜。
何处深春好，春深京兆家。人眉新柳叶，马色醉桃花。盗息无鸣鼓，朝回自走车。能令帝城外，不敢径由斜。
何处深春好，春深刺史家。夜阑犹命乐，雨甚亦寻花。傲客多凭酒，新姬苦上车。公门吏散后，风摆戟衣斜。
何处深春好，春深羽客家。芝田绕舍色，杏树满山花。云是淮王宅，风为列子车。古坛操简处，一径入林斜。
何处深春好，春深小隐家。芟庭留野菜，撼树去狂花。醉酒一千日，贮书三十车。雉衣从露体，不敢有馀斜。
何处深春好，春深富室家。唯多贮金帛，不拟负莺花。国乐呼联辔，行厨载满车。归来看理曲，灯下宝钗斜。
何处深春好，春深豪士家。多沽味浓酒，贵买色深花。已臂鹰随马，连催妓上车。城南踏青处，村落逐原斜。
何处深春好，春深贵胄家。迎呼偏熟客，拣选最多花。饮馔开华幄，笙歌出钿车。兴酣樽易罄，连泻酒瓶斜。
何处深春好，春深唱第家。名传一纸榜，兴管九衢花。荐听诸侯乐，来随计吏车。杏园抛曲处，挥袖向风斜。
何处深春好，春深少妇家。能偷新禁曲，自剪入时花。追逐同游伴，平章贵价车。从来不堕马，故谴髻鬟斜。
何处深春好，春深幼女家。双鬟梳顶髻，两面绣裙花。妆坏频临镜，身轻不占车。鞦韆争次第，牵拽綵绳斜。
何处深春好，春深兰若家。当香收柏叶，养蜜近梨花。野径宜行乐，游人尽驻车。菜园篱落短，遥见桔槔斜。
何处深春好，春深老宿家。小栏围蕙草，高架引藤花。四字香书印，三乘壁画车。迟回听句偈，双树晚阴斜。
何处深春好，春深种莳家。分畦十字水，接树两般花。栉比栽篱槿，咿哑转井车。可怜高处望，棋布不曾斜。
何处春深好，春深稚子家。争骑一竿竹，偷折四邻花。笑击羊皮鼓，行牵犊颔车。中庭贪夜戏，不觉玉绳斜。
三秋伤望眼，终日哭途穷。两目今先暗，中年似老翁。看朱渐成碧，羞日不禁风。师有金篦术，如何为发蒙。
前日过萧寺，看师上讲筵。都人礼白足，施者散金钱。方便无非教，经行不废禅。还知习居士，发论侍弥天。
蝉韵极清切，始闻何处悲。人含不平意，景值欲秋时。此岁方晼晚，谁家无别离。君言催我老，已是去年诗。
湖上收宿雨，城中无昼尘。楼依新柳贵，池带乱苔春。云水正一望，簿书来绕身。烟波洞庭路，愧彼扁舟人。
洞户夜帘卷，华堂秋簟清。萤飞过池影，蛩思绕阶声。老枕知将雨，高窗报欲明。何人谙此景，远问白先生。
庭树晓禽动，郡楼残点声。灯挑红烬落，酒煖白光生。发少嫌梳利，颜衰恨镜明。独吟谁应和，须寄洛阳城。
与老无期约，到来如等闲。偏伤朋友尽，移兴子孙间。笔底心无毒，杯前胆不豩。唯馀忆君梦，飞过武牢关。
把镜朝犹在，添香夜不归。鸳鸯拂瓦去，鹦鹉透笼飞。不逐张公子，即随刘武威。新知正相乐，从此脱青衣。
半夜碧云收，中天素月流。开城邀好客，置酒赏清秋。影透衣香润，光凝歌黛愁。斜辉犹可玩，移宴上西楼。
州远雄无益，年高健亦衰。兴情逢酒在，筋力上楼知。蝉噪芳意尽，雁来愁望时。商山紫芝客，应不向秋悲。
乍起衣犹冷，微吟帽半欹。霜凝南屋瓦，鸡唱后园枝。洛水碧云晓，吴宫黄叶时。两传千里意，书札不如诗。
明丽碧天霞，丰茸紫绶花。香闻荀令宅，艳入孝王家。几岁自荣乐，高情方叹嗟。有人移上苑，犹足占年华。
鄂渚临流别，梁园冲雪来。旅愁随冻释，欢意待花开。城晓乌频起，池春雁欲回。饮和心自醉，何必管弦催。
公来第四秋，乐国号无愁。军士游书肆，商人占酒楼。熊罴交黑槊，宾客满青油。今日文章主，梁王不姓刘。
寒光照旌节，关路晓无尘。吏谒前丞相，山迎旧主人。东瞻军府静，西望敕书频。心共黄河水，同升天汉津。
傲士更逢酒，乐天仍对花。文章管星历，情兴占年华。宦达翻思退，名高却不誇。惟存浩然气，相共赏烟霞。
好雪动高情，心期在玉京。人披鹤氅出，马踏象筵行。照耀楼台变，淋漓松桂清。玄都留五字，使入步虚声。
重门不下关，枢务有馀闲。上客同看雪，高亭尽见山。瑞呈霄汉外，兴入笑言间。知是平阳会，人人带酒还。
朱门退公后，高兴对花枝。望阙无穷思，看书欲尽时。含芳朝竞发，凝艳晚相宜。人意殷勤惜，狂风岂得知。
前陪看花处，邻里近王昌。今想临戎地，旌旗出汶阳。营飞柳絮雪，门耀戟枝霜。东望清河水，心随艑上郎。
远守宦情薄，故人书信来。共曾花下别，今独雪中回。纸尾得新什，眉头还暂开。此时同雁鹜，池上一徘徊。
寂寞蝉声静，差池燕羽回。秋风怜越绝，朔气想台骀。相去数千里，无因同一杯。殷勤望飞雁，新自塞垣来。
书信来天外，琼瑶满匣中。衣冠南渡远，旌节北门雄。鹤唳华亭月，马嘶榆塞风。山川几千里，惟有两心同。
别侣孤鹤怨，冲天威凤归。容光一以间，梦想是耶非。芳讯远弥重，知音老更稀。不如湖上雁，北向整毛衣。
荀令园林好，山公游赏频。岂无花下侣，远望眼中人。斜日渐移影，落英纷委尘。一吟相思曲，惆怅江南春。
蕙草芳未歇，绿槐阴已成。金罍唯独酌，瑶瑟有离声。翔泳各殊势，篇章空寄情。应怜三十载，未变使君名。
数丛如雪色，一旦冒霜开。寒蕊差池落，清香断续来。思深含别怨，芳谢惜年催。千里难同赏，看看又早梅。
坛下雪初霁，南城冻欲生。斋心祠上帝，高步领名卿。沐浴含芳泽，周旋听佩声。犹怜广平守，寂寞竟何成。
曾作关中客，频经伏毒岩。晴烟沙苑树，晚日渭川帆。昔是青春貌，今悲白雪髯。郡楼空一望，含意卷高帘。
年年曲江望，花发即经过。未饮心先醉，临风思倍多。三春看又尽，两地欲如何。日望长安道，空成劳者歌。
金牛蜀楼远，玉树帝城春。荣耀生华馆，逢迎欠主人。帘前疑小雪，墙外丽行尘。来去皆回首，情深是德邻。
柳动御沟清，威迟堤上行。城隅日未过，山色雨初晴。莺避传呼起，花临府署明。簿书盈几案，要自有高情。
兹地回銮日，皇家禅圣时。路无胡马迹，人识汉官仪。天子旌旗度，法王龙象随。知怀去家叹，经此益迟迟。
军城临汉水，旌旆起春风。远思见江草，归心看塞鸿。野花沿古道，新叶映行宫。惟有诗兼酒，朝朝两不同。
蜀国花已尽，越桃今已开。色疑琼树倚，香似玉京来。且赏同心处，那忧别叶催。佳人如拟咏，何必待寒梅。
相去三千里，闻蝉同此时。清吟晓露叶，愁噪夕阳枝。忽尔弦断绝，俄闻管参差。洛桥碧云晚，西望佳人期。
散诞向阳眠，将闲敌地仙。诗情茶助爽，药力酒能宣。风碎竹间日，露明池底天。同年未同隐，缘欠买山钱。
寒夜阴云起，疏林宿鸟惊。斜风闪灯影，迸雪打窗声。竟夕不能寐，同年知此情。汉皇无奈老，何况本书生。
祖帐临伊水，前旌指渭河。风烟里数少，云雨别情多。重叠受恩久，邅回如命何。东山与东阁，终异再经过。
旧托松心契，新交竹使符。行年同甲子，筋力羡丁夫。别后诗成帙，携来酒满壶。今朝停五马，不独为罗敷。
案头开缥帙，肘后检青囊。唯有达生理，应无治老方。减书存眼力，省事养心王。君酒何时熟，相携入醉乡。
池馆今正好，主人何寂然。白莲方出水，碧树未鸣蝉。静室宵闻磬，斋厨晚绝烟。蕃僧如共载，应不是神仙。
庭晚初辨色，林秋微有声。槿衰犹强笑，莲迥却多情。檐燕归心动，韝鹰俊气生。闲人占闲景，酒熟且同倾。
雨歇晚霞明，风调夜景清。月高微晕散，云薄细鳞生。露草百虫思，秋林千叶声。相望一步地，脉脉万重情。
月露发光彩，此时方见秋。夜凉金气应，天静火星流。蛩响偏依井，萤飞直过楼。相知尽白首，清景复追游。
小台堪远望，独上清秋时。有酒无人劝，看山秖自知。幽禽啭新竹，孤莲落静池。高门勿遽掩，好客无前期。
夜云起河汉，朝雨洒高林。梧叶先风落，草虫迎湿吟。簟凉扇恩薄，室静琴思深。且喜炎前别，安能怀寸阴。
耳虚多听远，展传晨鸡鸣。一室背灯卧，中宵扫叶声。兰芳经雨败，鹤病得秋轻。肯踏衡门草，唯应是友生。
九转欲成就，百神应主持。婴啼鼎上去，老貌镜前悲。却顾空丹灶，回心向酒卮。醺然耳热后，暂似少年时。
渐入有年数，喜逢新岁来。震方天籁动，寅位帝车回。门巷扫残雪，林园惊早梅。与君同甲子，寿酒让先杯。
泥沙难振拔，谁复问穷通。莫讶提壶赠，家传枕曲风。成谣独酌后，深意片言中。不进终无已，应须荀令公。
谭笑在岩廊，人人尽所长。仪形见山立，文字动星光。日运丹青笔，时看赤白囊。伫闻戎马息，入贺领鸳行。
今日油幢引，他年黄纸追。同为三楚客，独有九霄期。宿草恨长在，伤禽飞尚迟。武昌应已到，新柳映红旗。
岁杪风物动，雪馀宫苑晴。兔园宾客至，金谷管弦声。洛水故人别，吴宫新燕迎。越郎忧不浅，怀袖有琼英。
别墅洛城外，月明村野通。光辉满地上，丝管发舟中。堤艳菊花露，岛凉松叶风。高情限清禁，寒漏滴深宫。
一入石渠署，三闻宫树蝉。丹霄未得路，白发又添年。双节外台贵，孤箫中禁传。徵黄在旦夕，早晚发南燕。
木落汉川夜，西湖悬玉钩。旌旗环水次，舟楫泛中流。目极想前事，神交如共游。瑶琴久已绝，松韵自悲秋。
林端落照尽，湖上远岚清。水榭芝兰室，仙舟鱼鸟情。人琴久寂寞，烟月若平生。一泛钓璜处，再吟锵玉声。
巩树烟月上，清光含碧流。且无三已色，犹泛五湖州。鹏息风还起，凤归林正秋。虽攀小山桂，此地不淹留。
家山见初月，林壑悄无尘。幽境此何夕，清光如为人。潭空破镜入，风动翠蛾嚬。会向琐窗望，追思伊洛滨。
暂别明庭去，初随优诏还。曾为鹏鸟赋，喜过凿龙山。新墅烟火起，野程泉石间。岩廊人望在，只得片时闲。
业继韦平后，家依昆阆间。恩华辞北第，潇洒爱东山。满室图书在，入门松菊闲。垂天虽暂息，一举出人寰。
吴越古今路，沧波朝夕流。从来别离地，能使管弦愁。江草带烟暮，海云含雨秋。知君五陵客，不乐石门游。
云外支硎寺，名声敌虎丘。石文留马迹，峰势耸牛头。泉眼潜通海，松门预带秋。迟回好风景，王谢昔曾游。
故国荒台在，前临震泽波。绮罗随世尽，麋鹿古时多。筑用金锤力，摧因石鼠窠。昔年雕辇路，唯有采樵歌。
仙子东南秀，泠然善驭风。笙歌五云里，天地一壶中。受箓金华洞，焚香玉帝宫。我来君闭户，应是向崆峒。
常时同砚席，寄砚感离群。清越敲寒玉，参差叠碧云。烟岚馀斐亹，水墨两氛氲。好与陶贞白，松窗写紫文。
振蛰春潜至，湘南人未归。身加一日长，心觉去年非。燎火委虚烬，儿童衒彩衣。异乡无旧识，车马到门稀。
浮云金络膝，昨日别朱轮。衔草如怀恋，嘶风尚意频。曾将此君子，不是换佳人。从此西归路，应容蹑后尘。
君书问风俗，此地接炎州。淫祀多青鬼，居人少白头。旅情偏在夜，乡思岂唯秋。每羡朝宗水，门前尽日流。
隐士遗尘在，高僧精舍开。地形临渚断，江势触山回。楚野花多思，南禽声例哀。殷勤最高顶，闲即望乡来。
萧条对秋色，相忆在云泉。木落病身死，潮平归思悬。凉钟山顶寺，暝火渡头船。此地非吾土，闲留又一年。
死且不自觉，其馀安可论。昨宵凤池客，今日雀罗门。骑吏尘未息，铭旌风已翻。平生红粉爱，惟解哭黄昏。
昔日股肱守，朱轮兹地游。繁华日已谢，章句此空留。蔓草佳城闭，故林棠树秋。今来重垂泪，不忍过西州。
采撷黄姜蕊，封题青琐闱。共闻调膳日，正是退朝归。响为纤筵发，情随綵翰飞。故将天下宝，万里与光辉。
珠箔曲琼钩，仔细见扬州。北兵那得度，浪话判悠悠。
沉香帖阁柱，金缕画门楣。回首降幡下，已见黍离离。
三人出眢井，一身登槛车。朱门漫临水，不可见鲈鱼。
径尺千馀朵，人间有此花。今朝见颜色，更不向诸家。
晓连星影出，晚带日光悬。本因遗采掇，翻自保天年。
文苑振金声，循良冠百城。不知今史氏，何处列君名。
开从绿条上，散逐香风远。故取花落时，悠扬占春晚。
轻飞不假风，轻落不委地。撩乱舞晴空，发人无限思。
晴天闇闇雪，来送青春暮。无意似多情，千家万家去。
南山宿雨晴，春入凤凰城。处处闻弦管，无非送酒声。
属车八十一，此地阻长风。千载威灵尽，赭山寒水中。
露涤铅粉节，风摇青玉枝。依依似君子，无地不相宜。
今日花前饮，甘心醉数杯。但愁花有语，不为老人开。
公馆似仙家，池清竹径斜。山禽忽惊起，冲落半岩花。
门前洛阳道，门里桃花路。尘土与烟霞，其间十馀步。
轩后初冠冕，前旒为蔽明。安知从复道，然后见人情。
簿领乃俗士，清谈信古风。吾观苏令绰，朱墨一何工。
常谈即至理，安事非常情。寄语何平叔，无为轻老生。
世途多礼数，鹏鴳各逍遥。何事陶彭泽，抛官为折腰。
万里长城坏，荒营野草秋。秣陵多士女，犹唱白符鸠。
江海多豪气，朝廷有直声。何言马蹄下，一旦是佳城。
昔别矜年少，今悲丧国华。远来同社燕，不见早梅花。
京兆归何处，章台空暮尘。可怜鸾镜下，哭杀画眉人。
凄凉沃州僧，憔悴柴桑宰。别来二十年，唯馀两心在。
越江千里镜，越岭四时雪。中有逍遥人，夜深观水月。
高樯起行色，促柱动离声。欲问江深浅，应如远别情。
昔为瑶池侣，飞舞集蓬莱。今作江汉别，风雪一徘徊。
嘶马立未还，行舟路将转。江头瞑色深，挥袖依稀见。
尚有竹间路，永无綦下尘。一闻流水曲，重忆餐霞人。
如何赠琴日，已是绝弦时。无复双金报，空馀挂剑悲。
宝匣从此闲，朱弦谁复调。祗应随玉树，同向土中销。
三载为吴郡，临岐祖帐开。虽非谢桀黠，且为一裴回。
世路山河险，君门烟雾深。年年上高处，未省不伤心。
年方伯玉早，恨比四愁多。会待休车骑，相随出罻罗。
宫馆贮娇娃，当时意大誇。艳倾吴国尽，笑入楚王家。
月殿移椒壁，天花代舜华。唯馀采香径，一带绕山斜。
渚宫杨柳暗，麦城朝雉飞。可怜踏青伴，乘暖著轻衣。
今日好南风，商旅相催发。沙头樯竿上，始见春江阔。
人谁不愿老，老去有谁怜。身瘦带频减，发稀冠自偏。废书缘惜眼，多炙为随年。经事还谙事，阅人如阅川。细思皆幸矣，下此便翛然。莫道桑榆晚，微霞尚满天。
月窟宾诸夏，云官降九天。饰终邻好重，锡命礼容全。水咽犹登陇，沙鸣稍极边。路因乘驿近，志为饮冰坚。毳帐差池见，乌旗摇曳前。归来赐金石，荣耀自编年。
仙署棣华春，当时已绝伦。今朝丹阙下，更入白眉人。重振高阳族，分居要路津。一门科第足，五府辟书频。鸷鸟得秋气，法星悬火旻。圣朝寰海静，所至不埋轮。
江左重诗篇，陆生名久传。凤城来已熟，羊酪不嫌膻。归路芙蓉府，离堂玳瑁筵。泰山呈腊雪，隋柳布新年。曾忝扬州荐，因君达短笺。
夏木正阴成，戎装出帝京。沾襟辞阙泪，回首别乡情。云树褒中路，风烟汉上城。前旌传谷去，后骑踏桥声。久领鸳行重，无嫌虎绶轻。终提一麾去，再入福苍生。
星使出关东，兵符赐上公。山河归旧国，管籥换离宫。行色旌旗动，军声鼓角雄。爱棠馀故吏，骑竹见新童。汉垒三秋静，胡沙万里空。其如天下望，旦夕咏清风。
汉室贤王后，孔门高第人。济时成国器，乐道任天真。特达圭无玷，坚贞竹有筠。总戎宽得众，市义贵能贫。护塞无南牧，驰心拱北辰。乞身来阙下，赐告卧漳滨。荣耀初题剑，清羸已拖绅。宫星徒列位，隙日不回轮。自昔追飞侣，今为侍从臣。素弦哀已绝，青简叹犹新。未遂挥金乐，空悲撤瑟晨。凄凉竹林下，无复见清尘。
西汉开支郡，南朝号戚藩。四封当列宿，百雉俯清沅。高岸朝霞合，惊湍激箭奔。积阴春暗度，将霁雾先昏。俗尚东皇祀，谣传义帝冤。桃花迷隐迹，楝叶慰忠魂。户算资渔猎，乡豪恃子孙。照山畬火动，踏月俚歌喧。拥楫舟为市，连甍竹覆轩。披沙金粟见，拾羽翠翘翻。茗折苍溪秀，蘋生枉渚暄。禽惊格磔起，鱼戏噞喁繁。沈约台榭故，李衡墟落存。湘灵悲鼓瑟，泉客泣酬恩。露变蒹葭浦，星悬橘柚村。虎咆空野震，鼍作满川浑。邻里皆迁客，儿童习左言。炎天无冽井，霜月见芳荪。清白家传远，诗书志所敦。列科叨甲乙，从宦出丘樊。结友心多契，驰声气尚吞。士安曾重赋，元礼许登门。草檄嫖姚幕，巡兵戊己屯。筑台先自隗，送客独留髡。遂结王畿绶，来观衢室樽。鸢飞入鹰隼，鱼目俪玙璠。晓烛罗驰道，朝阳辟帝阍。王正会夷夏，月朔盛旗幡。独立当瑶阙，传呵步紫垣。按章清犴狱，视祭洁蘋蘩。御历昌期远，传家宝祚蕃。繇文光夏启，神教畏轩辕。内禅因天性，雄图授化元。继明悬日月，出震统乾坤。大孝三朝备，洪恩九族惇。百川宗渤澥，五岳辅昆崙。何幸逢休运，微班识至尊。校缗资筦榷，复土奉山园。一失贵人意，徒闻太学论。直庐辞锦帐，远守愧朱幡。巢幕方犹燕，抢榆尚笑鲲。邅回过荆楚，流落感凉温。旅望花无色，愁心醉不惛。春江千里草，暮雨一声猿。问卜安冥数，看方理病源。带赊衣改制，尘涩剑成痕。三秀悲中散，二毛伤虎贲。来忧禦魑魅，归愿牧鸡豚。就日秦京远，临风楚奏烦。南登无灞岸，旦夕上高原。
金数已三伏，火星正西流。树含秋露晓，阁倚碧天秋。灰琯应新律，铜壶添夜筹。商飙从朔塞，爽气入神州。蕙草香书殿，槐花点御沟。山明真色见，水静浊烟收。早岁忝华省，再来成白头。幸依群玉府，末路尚瀛洲。
文雅关西族，衣冠赵北都。有声真汉相，无颣胜隋珠。当轴龙为友，临池凤不孤。九天开内殿，百辟看晨趋。诫满澄欹器，成功别大垆。馀芳在公论，积庆是神扶。步武离台席，徊翔集帝梧。诠材秉秦镜，典乐去齐竽。潇洒风尘外，逢迎诗酒徒。唯应待华诰，更食万钱厨。
远谪年犹少，初归鬓已衰。门闲故吏去，室静老僧期。不见蜘蛛集，频为佝偻欺。颖微囊未出，寒甚谷难吹。濩落唯心在，平生有己知。商歌夜深后，听者竟为谁。
蒙蒙篁竹下，有路上壶头。汉垒麇鼯斗，蛮溪雾雨愁。怀人敬遗像，阅世指东流。自负霸王略，安知恩泽侯。乡园辞石柱，筋力尽炎洲。一以功名累，翻思马少游。
受脤新梁苑，和羹旧傅岩。援毫动星宿，垂钓取韬钤。赫奕三川至，欢呼百姓瞻。绿油貔虎拥，青纸凤皇衔。外垒曾无警，中厨亦罢监。推诚人自服，去杀令逾严。赳赳容皆饰，幡幡口尽钳。为兄怜庾翼，选婿得萧咸。郁倔咽喉地，骈臻水陆兼。度桥鸣绀幰，入肆飏云帆。端月当中气，东风应远占。管弦喧夜景，灯烛掩寒蟾。酒每倾三雅，书能发百函。词人羞布鼓，远客献貂襜。歌榭白团扇，舞筵金缕衫。旌旗遥一簇，舄履近相搀。花树当朱阁，晴河逼翠帘。衣风飘叆叇，烛泪滴巉岩。玉斝虚频易，金炉暖更添。映镮窥艳艳，隔袖见纤纤。谢傅何由接，桓伊定不凡。应怜郡斋老，旦夕镊霜髯。
西辞望苑去，东占洛阳才。度岭无愁思，看山不懊来。冥鸿何所慕，辽鹤乍飞回。洗竹通新径，携琴上旧台。尘埃长者撤，风月故人杯。闻道龙门峻，还因上客开。
公府有高政，新斋池上开。再吟佳句后，一似画图来。结搆疏林下，夤缘曲岸隈。绿波穿户牖，碧甃叠琼瑰。幽异当轩满，清光绕砌回。潭心澄晚镜，渠口起晴雷。瑶草缘堤种，松烟上岛栽。游鱼惊拨剌，浴鹭喜毰毸。为客烹林笋，因僧采石苔。酒瓶常不罄，书案任成堆。檐外青雀舫，坐中鹦鹉杯。蒲根抽九节，莲萼捧重台。芳讯此时到，胜游何日陪。共讥吴太守，自占洛阳才。
珍果出西域，移根到北方。昔年随汉使，今日寄梁王。上相芳缄至，行台绮席张。鱼鳞含宿润，马乳带残霜。染指铅粉腻，满喉甘露香。酝成十日酒，味敌五云浆。咀嚼停金盏，称嗟响画堂。惭非末至客，不得一枝尝。
家家菊尽黄，梁国独如霜。莹静真琪树，分明对玉堂。仙人披雪氅，素女不红妆。粉蝶来难见，麻衣拂更香。向风摇羽扇，含露滴琼浆。高艳遮银井，繁枝覆象床。桂丛惭并发，梅蕊妒先芳。一入瑶华咏，从兹播乐章。
上国庭前草，移来汉水浔。朱门虽易地，玉树有馀阴。艳彩凝还泛，清香绝复寻。光华童子佩，柔软美人心。惜晚含远思，赏幽空独吟。寄言知音者，一奏风中琴。
素萼迎寒秀，金英带露香。繁华照旄钺，荣盛对银黄。琮璧交辉映，衣裳杂彩章。晴云遥盖覆，秋蝶近悠扬。空想逢九日，何由陪一觞。满丛佳色在，未肯委严霜。
前日寝门恸，至今悲有馀。已嗟万化尽，方见八行书。满纸传相忆，裁诗怨索居。危弦音有绝，哀玉韵犹虚。忽叹幽明异，俄惊岁月除。文章虽不朽，精魄竟焉如。零泪沾青简，伤心见素车。悽凉从此后，无复望双鱼。
永日无人事，芳园任兴行。陶庐树可爱，潘宅雨新晴。傅粉琅玕节，熏香菡萏茎。榴花裙色好，桐子药丸成。柳蠹枝偏亚，桑空叶再生。雎盱欲斗雀，索漠不言莺。动植随四气，飞沈含五情。抢榆与水击，小大强为名。
蔼蔼鼎门外，澄澄洛水湾。堂皇临绿野，坐卧看青山。位极却忘贵，功成欲爱闲。官名司管籥，心术去机关。禁苑凌晨出，园花及露攀。池塘鱼拔剌，竹径鸟绵蛮。志在安潇洒，尝经历险艰。高情方造适，众意望徵还。好客交珠履，华筵舞玉颜。无因随贺燕，翔集画梁间。
洛下今修禊，群贤胜会稽。盛筵陪玉铉，通籍尽金闺。波上神仙妓，岸旁桃李蹊。水嬉如鹭振，歌响杂莺啼。历览风光好，沿洄意思迷。棹歌能俪曲，墨客竞分题。翠幄连云起，香车向道齐。人誇绫步障，马惜锦障泥。尘暗宫墙外，霞明苑树西。舟形随鹢转，桥影与虹低。川色晴犹远，乌声暮欲栖。唯馀踏青伴，待月魏王堤。
五月长斋戒，深居绝送迎。不离通德里，便是法王城。举目皆僧事，全家少俗情。精修无上道，结念未来生。宾閤缁衣占，书堂信鼓鸣。戏童为塔象，啼鸟学经声。黍用青菰角，葵承玉露烹。马家供薏苡，刘氏饷芜菁。暗网笼歌扇，流尘晦酒铛。不知何次道，作佛几时成。
池榭堪临泛，翛然散郁陶。步因驱鹤缓，吟为听蝉高。林密添新竹，枝低缒晚桃。酒醅晴易熟，药圃夏频薅。老是班行旧，闲为乡里豪。经过更何处，风景属吾曹。
散诞人间乐，逍遥地上仙。诗家登逸品，释氏悟真筌。制诰留台阁，歌词入管弦。处身于木雁，任世变桑田。吏隐情兼遂，儒玄道两全。八关斋适罢，三雅兴尤偏。文墨中年旧，松筠晚岁坚。鱼书曾替代，香火有因缘。欲向醉乡去，犹为色界牵。好吹杨柳曲，为我舞金钿。
剧韵新篇至，因难始见能。雨天龙变化，晴日凤鶱腾。游海惊何极，闻韶素不曾。惬心时拊髀，击节日麾肱。符彩添隃墨，波澜起剡藤。拣金光熠熠，累璧势层层。珠媚多藏贾，花撩欲定僧。封来真宝物，寄与愧交朋。已老无时疾，长贫望岁登。雀罗秋寂寂，虫翅晓薨薨。羸骥方辞绊，虚舟已绝絙。荣华甘死别，健羡亦生憎。玉柱琤瑽韵，金觥雹凸棱。何时良宴会，促膝对华灯。
暮景中秋爽，阴灵既望圆。浮精离碧海，分照接虞渊。迥见孤轮出，高从倚盖旋。二仪含皎澈，万象共澄鲜。整御当西陆，舒光丽上玄。从星变风雨，顺日助陶甄。远近同时望，晶荧此夜偏。运行调玉烛，洁白应金天。曲沼疑瑶镜，通衢若象筵。逢人尽冰雪，遇景即神仙。引素吞银汉，凝清洗绿烟。皋禽警露下，邻杵思风前。水是还珠浦，山成种玉田。剑沈三尺影，灯罢九枝然。象外形无迹，寰中影有迁。稍当云阙正，未映斗城悬。静对挥宸翰，闲临襞彩笺。境同牛渚上，宿在凤池边。兴掩寻安道，词胜命仲宣。从今纸贵后，不复咏陈篇。
八柱共承天，东西别隐然。远夷争慕化，真相故临边。并进夔龙位，仍齐龟鹤年。同心舟已济，造膝璧常联。对领专征寄，遥持造物权。斗牛添气色，井络静氛烟。献可通三略，分甘出万钱。汉南趋节制，赵北赐山川。玉帐观渝舞，虹旌猎楚田。步嫌双绶重，梦入九城偏。秋雨离情动，新诗乐府传。聆音还窃抃，不觉抚么弦。
蛮水阻朝宗，兵符下渚宫。前筹得上策，无战已成功。汉使星飞入，夷心草偃同。歌谣开竹栈，拜舞戢桑弓。就日知冰释，投人念鸟穷。网罗三面解，章奏九门通。卉服联操袂，雕题尽鞠躬。降幡秋练白，驿骑昼尘红。火号休传警，机桥罢亘空。登山不见虏，振旆自生风。江远烟波静，军回气色雄。伫看闻喜后，金石赐元戎。
叹息鲁先师，生逢周室卑。有心律天道，无位救陵夷。历聘不能用，领徒空尔为。儒风正礼乐，旅象入蓍龟。西狩非其应，中都安足施。世衰由我贱，泣下为人悲。遗教光文德，兴王叶梦期。土田封后胤，冕服饰虚仪。钟鼓胶庠荐，牲牢郡邑祠。闻君喟然叹，偏在上丁时。
红旗阅五兵，绛帐领诸生。味道轻鼎食，退公犹笔耕。青箱传学远，金匮纳书成。一瞬见前事，九流当抗行。编蒲曾苦思，垂竹愧无名。今日承芳讯，谁言赠衮荣。
旌节下朝台，分圭从北回。城头鹤立处，驿树凤栖来。旧路芳尘在，新恩驲骑催。里闾风偃草，鼓舞抃成雷。吏散山禽啭，庭香夏蕊开。郡斋堪四望，壁记有三台。人讶徵黄晚，文非吊屈哀。一吟梁甫曲，知是卧龙才。
今日池塘上，初移造物权。苞藏成别岛，沿浊致清涟。变化生言下，蓬瀛落眼前。泛觞惊翠羽，开幕对红莲。远写风光入，明含气象全。渚烟笼驿树，波日漾宾筵。曲岸留缇骑，中流转綵船。无因接元礼，共载比神仙。
早遇圣明朝，雁行登九霄。文轻傅武仲，酒逼盖宽饶。舍矢同瞻鹄，当筵共赛枭。琢磨三益重，唱和五音调。台柏烟常起，池荷香暗飘。星文辞北极，旗影度东辽。直道由来黜，浮名岂敢要。三湘与百越，雨散又云摇。远守惭侯籍，徵还荷诏条。悴容唯舌在，别恨几魂销。满眼悲陈事，逢人少旧僚。烟霞为老伴，蒲柳任先凋。虎绶悬新印，龙舼理去桡。断肠天北郡，携手洛阳桥。幢盖今虽贵，弓旌会见招。其如草玄客，空宇久寥寥。
右相历中台，移松武库栽。紫茸抽组绶，青实长玫瑰。便有干霄势，看成搆厦材。数分天柱半，影逐日轮回。旧赏台阶去，新知谷口来。息阴常仰望，玩境几裴回。翠粒晴悬露，苍鳞雨起苔。凝音助瑶瑟，飘蕊泛金罍。月桂花遥烛，星榆叶对开。终须似鸡树，荣茂近昭回。
朱户凌晨启，碧梧含早凉。人从桔柣至，书到漆沮傍。抃会因佳句，情深取断章。惬心同笑语，入耳胜笙簧。忆昔三条路，居邻数仞墙。学堂青玉案，綵服紫罗囊。麟角看成就，龙驹见抑扬。彀中飞一箭，云际落双鸧。甸邑叨前列，天台愧后行。鲤庭传事业，鸡树遂翱翔。书殿连鳷鹊，神池接凤凰。追游蒙尚齿，惠好结中肠。铩翮方抬举，危根易损伤。一麾怜弃置，五字借恩光。汝海崆峒秀，溱流芍药芳。风行能偃草，境静不争桑。转旆趋关右，颁条匝渭阳。病吟犹有思，老醉已无狂。尘满鸿沟道，沙惊白狄乡。伫闻黄纸诏，促召紫微郎。
震泽生奇石，沈潜得地灵。初辞水府出，犹带龙宫腥。发自江湖国，来荣卿相庭。从风夏云势，上汉古查形。拂拭鱼鳞见，铿锵玉韵聆。烟波含宿润，苔藓助新青。嵌穴胡雏貌，纤铓虫篆铭。孱颜傲林薄，飞动向雷霆。烦热近还散，馀酲见便醒。凡禽不敢息，浮壒莫能停。静称垂松盖，鲜宜映鹤翎。忘忧常目击，素尚与心冥。眇小欺湘燕，团圆笑落星。徒然想融结，安可测年龄。采取询乡耋，搜求按旧经。垂钩入空隙，隔浪动晶荧。有获人争贺，欢谣众共听。一州惊阅宝，千里远扬舲。睹物洛阳陌，怀人吴御亭。寄言垂天翼，早晚起沧溟。
早入八元数，尝承三接恩。飞鸣天上路，镇压海西门。清望寰中许，高情物外存。时来诚不让，归去每形言。洛下思招隐，江干压作藩。按经修道具，依样买山村。开凿随人化，幽阴为律暄。远移难得树，立变旧荒园。绝塞通潜径，平泉占上原。烟霞遥在想，簿领益为繁。丹禁虚东閤，苍生望北辕。徒令双白鹤，五里自翩翻。
退朝还公府，骑吹息繁阴。吏散秋庭寂，乌啼烟树深。威生奉白简，道胜外华簪。风物清远目，功名怀寸阴。云衢念前侣，綵翰写冲襟。凉菊照幽径，败荷攒碧浔。感时江海思，报国松筠心。空愧寿陵步，芳尘何处寻。
芳菲满雍州，鸾凤许同游。花径须深入，时光不少留。色鲜由树嫩，枝亚为房稠。静对仍持酒，高看特上楼。晴宜连夜赏，雨便一年休。共忆秋官处，馀霞曲水头。
五月长斋月，文心苦行心。兰葱不入户，薝卜自成林。护戒先辞酒，嫌喧亦彻琴。尘埃宾位静，香火道场深。我静驯狂象，餐馀施众禽。定知于佛佞，岂复向书淫。阑药凋红艳，庭槐换绿阴。风光徒满目，云雾未披襟。树为清凉倚，池因盥漱临。蘋芳遭燕拂，莲坼待蜂寻。舍下环流水，窗中列远岑。苔斑钱剥落，石怪玉嵚岑。鹊顶迎秋秃，莺喉入夏瘖。绿杨垂嫩色，綖棘露长针。散秩身犹幸，趋朝力不任。官将方共拙，年与病交侵。徇乐非时选，忘机似陆沈。鉴容称四皓，扪腹有三壬。携手惭连璧，同心许断金。紫芝虽继唱，白雪少知音。忆罢吴门守，相逢楚水浔。舟中频曲宴，夜后各加斟。浊酒销残漏，弦声间远砧。酡颜舞长袖，密坐接华簪。持论峰峦峻，战文矛戟森。笑言诚莫逆，造次必相箴。往事应如昨，馀欢迄至今。迎君常倒屣，访我辄携衾。阴魄初离毕，阳光正在参。待公休一食，纵饮共狂吟。
画阁凌虚搆，遥瞻在九天。丹楹崇壮丽，素壁绘勋贤。霭霭浮元气，亭亭出瑞烟。近看分百辟，远揖误群仙。图列青云外，仪刑紫禁前。望中空霁景，骧首几留连。
灵山登暂歇，欲别忍携筇。却上云房后，翻思尘世慵。坛铺秋月静，竹挂晓烟浓。稽首壶中客，仙方愿指踪。
韶光先禁柳，几处覆沟新。映水疑分翠，含烟欲占春。悠悠迟日晚，袅袅好风频。吐节茸犹嫩，通条泽稍均。远和瑶草色，暗拂玉楼尘。愿假骞飞便，归栖及此辰。
钟静人犹寝，天高月自凉。一星深戍火，残月半桥霜。客老愁尘下，蝉寒怨路傍。青山依旧色，宛是马卿乡。
幸因辞旧谷，从此及芳晨。欲语如调舌，初飞似畏人。风调归影便，日煖吐声频。翔集知无阻，联绵贵有因。喜迁乔木近，宁厌对花新。堪念微禽意，关关也爱春。
朱槛满明月，美人歌落梅。忽惊尘起处，疑是有风来。一曲听初彻，几年愁暂开。东南正云雨，不得见阳台。
常多簪组客，非独看高松。此地堪终日，开门见数峰。苔新禽迹少，泉冷树阴重。师意如山里，空房晓暮钟。
沈沈清暑夕，星斗俨虚空。岸帻栖禽下，烹茶玉漏中。形骸忘已久，偃仰趣无穷。日汲泉来漱，微开密筱风。
门与青山近，青山复几重。雪融皇子岸，春浥翠微峰。地有经冬草，林无未老松。竹寒溪隔寺，晴日直闻钟。
风散五更雨，鸟啼三月春。轩窗透初日，砚席绝纤尘。帝里峰头出，邻家树色新。怜君高且静，有句寄闲人。
先生此幽隐，便可谢人群。潭底见秋石，树间飞霁云。山居心已惯，俗事耳憎闻。念我要多疾，开炉药许分。
寺去幽居近，每来因采薇。伴僧行不困，临水语忘归。磬动青林晚，人惊白鹭飞。堪嗟浮俗事，皆与道相违。
茅堂入谷远，林暗绝其邻。终日有流水，经年无到人。溪云常欲雨，山洞别开春。自得仙家术，栽松独养真。
禅地无尘夜，焚香话所归。树摇幽鸟梦，萤入定僧衣。破月斜天半，高河下露微。翻令嫌白日，动即与心违。
疏钟兼漏尽，曙色照青氛。栖鹤出高树，山人归白云。月盈期重宿，丹熟约相分。羡入秋风洞，幽泉仔细闻。
师誉振京城，谈空万乘听。北行山已雪，南去木犹青。夜岳禅销月，秋潭汲动星。回期不可定，孤鹤在高冥。
乡井从离别，穷边触目愁。生人居外地，塞雪下中秋。雁举之衡翅，河穿入虏流。将军心莫苦，向此取封侯。
营营不自息，暌阔数年情。林下期难逐，人间事旋生。鸟栖寒水迥，月映积冰清。石室焚香坐，悬知不为名。
水陆中分程，看花一月行。会稽山隔浪，天竺树连城。候吏赍鱼印，迎船载旆旌。渡江春始半，列屿草初生。
夏圃秋凉入，树低逢帻欹。水声翻败堰，山翠湿疏篱。绿滑莎藏径，红连果压枝。幽人更何事，旦夕与僧期。
清风枝叶上，山鸟已栖来。根别古沟岸，影生秋观苔。遍思诸草木，惟此出尘埃。恨为移君晚，空庭更拟栽。
岂曰趣名者，年年待命通。坐令青嶂上，兴起白云中。岸浸如天水，林含似雨风。南宗犹有碍，西寺问恭公。
白发麻衣破，还谯别弟回。首垂听乐泪，花落待歌杯。石路寻芝熟，柴门有鹿来。明王下徵诏，应就碧峰开。
一室凿崔嵬，危梯叠藓苔。永无尘事到，时有至人来。涧谷冬深静，烟岚日午开。修身知得地，京寺未言回。
莫说春闱事，清宵且共吟。频年遗我辈，何日遇知音。逼曙天倾斗，将寒叶坠林。无将簪绂意，只损壮夫心。
菡萏遍秋水，隔林香似焚。僧同池上宿，霞向月边分。渚鸟栖蒲立，城砧接曙闻。来宵莫他约，重此话孤云。
永夕见招宿，诗书盈草堂。静吟倾美酒，高论出名场。窗飒松篁韵，庭兼雪月光。心期身未老，一去泛潇湘。
只应芸阁吏，知我僻兼愚。吟兴忘饥冻，生涯任有无。惨云埋远岫，阴吹吼寒株。忽起围炉思，招携酒满壶。
高堂惟两别，此别是荣归。薄俸迎亲远，平时知己稀。郓郊秋木见，鲁寺夜钟微。近腊西来日，多逢霰雪飞。
尘里兼尘外，咸期此夕明。一年惟一度，长恐有云生。露洗微埃尽，光濡是物清。朗吟看正好，惆怅又西倾。
事事不求奢，长吟省叹嗟。无才堪世弃，有句向谁誇。老树呈秋色，空池浸月华。凉风白露夕，此境属诗家。
永夕坐暝久，萧萧猿狖啼。漏微砧韵隔，月落斗杓低。危叶无风坠，幽禽并树栖。自怜在岐路，不醉亦沈迷。
日夕是西风，流光半已空。山光渐凝碧，树叶即翻红。学浅惭多士，秋成羡老农。谁怜信公道，不泣路岐中。
到晓改诗句，四邻嫌苦吟。中宵横北斗，夏木隐栖禽。天地先秋肃，轩窗映月深。幽庭多此景，惟恐曙光侵。
君子远相寻，联镳到敝林。有诗谁索和，无酒可赊斟。门列晴峰色，堂开古木阴。何因驻清听，惟恐日西沈。
白云居创毕，诏入凤池年。林长双峰树，潭分并寺泉。石溪盘鹤外，岳室闭猿前。柱史题诗后，松前更肃然。
寂灭身何在，门人隔此生。影悬尘已厚，塔种柏初成。溪院秋先雪，山堂古有精。当时挂锡处，树老几枝倾。
何处消长日，慈恩精舍频。僧高容野客，树密绝嚣尘。闲上凌虚塔，相逢避暑人。却愁归去路，马迹并车轮。
因居石室贫，五十二回春。拥褐冥心客，穷经暮齿人。翠沈空水定，雨绝片云新。危细秋峰径，相随到顶频。
灵帅与谁善，得君宾幕中。从容应尽礼，赞画致元功。连塞云长惨，才秋树半空。相如偏自惬，掌记复乘骢。
杖履疑师在，房关四壁蛩。贮瓶经腊水，响塔隔山钟。乳鸽沿苔井，斋猿散雪峰。如何不相见，倚遍寺前松。
柳新春水湄，春岸草离离。祖席觞云尽，离人泪各垂。业文传不朽，作尉岂多时。公退琴堂上，风吹斑竹枝。
霜薄东南地，江枫落未齐。众山离楚上，孤棹宿吴西。渚客留僧语，笼猿失子啼。到家冬即是，荷尽若耶溪。
东西南北郡，自说遍曾游。人世终多故，皇都不少留。郢城帆过夜，汉水月方秋。此谒亲知去，闻猿岂解愁。
河池安所理，种柳与弹琴。自合清时化，仍资白首吟。程馀行片月，公退入遥林。想得询民瘼，方称单父心。
同城各多故，会面亦稀疏。及道须相别，临岐恨有馀。梁园飞楚鸟，汴水走淮鱼。众说裁军檄，陈琳远不如。
寥落故人宅，今来身已亡。古苔封墨沼，深竹映书堂。秋色池馆静，雨声云水凉。无因展交道，日暮剖心肠。
玉泉归故刹，便老是僧期。乱木孤蝉后，寒山绝鸟时。若寻流水去，转出白云迟。见说千峰路，溪深复顶危。
修篁夹绿池，幽絮此中飞。何必青山远，仍将白发归。鸟啼亦有恨，鸥习总无机。树起秋风细，西林磬入微。
满庭霜月魄，风静绝纤闻。边境时无事，州城夜访君。拥裘听塞角，酌醴话湘云。赞佐元戎美，恩齐十万军。
像教得重兴，因师说大乘。从来悟明主，今去證高僧。蜀国烟霞异，灵山水月澄。乡闾诸善友，喜似见南能。
愚为童稚时，已解念君诗。及得高科晚，须逢圣主知。花前翻有泪，鬓上却无丝。从此东归去，休为坠叶期。
亭台腊月时，松竹见贞姿。林积烟藏日，风吹水合池。恨无人此住，静有鹤相窥。是景吟诗遍，真于野客宜。
自尔归仙后，经秋又过春。白云寻不得，紫府去无因。此地空明月，何山伴羽人。终期华表上，重见令威身。
乐游原上望，望尽帝都春。始觉繁华地，应无不醉人。云开双阙丽，柳映九衢新。爱此频来往，多闲逐此身。
腹是群书笥，官为六义师。情高少尘事，朝下足闲时。有句同人伏，无私胄子知。汉庭公议在，正与触邪宜。
了了见岐路，欲行难负心。趋时不圆转，自古易湮沈。日正林方合，蜩鸣夏已深。中郎今远在，谁识爨桐音。
性与才俱拙，名场迹甚微。久居颜亦厚，独立事多非。刻骨搜新句，无人悯白衣。明时自堪恋，不是不知机。
永夜无他虑，长吟毕二更。暗灯摇碧影，滞雨滴阶声。道进愁还浅，年加睡自轻。如何得深术，相与舍浮名。
所思同海岱，所梦亦烟波。默坐看山久，闲行值寺过。独吟黄叶乱，相去碧峰多。我有归心在，君行竟若何。
宁因不得志，寂寞本相宜。冥目冥心坐，花开花落时。数畦蔬甲出，半梦鸟声移。只恐龙楼吏，归山又见违。
久别青云士，幽人分固然。愁心不易去，蹇步卒难前。尽落经霜叶，频阴欲雪天。归山自有限，岂待白头年。
圆明寒魄上，天地一光中。临水通宵坐，知君此兴同。华凝衣有露，静极树无风。若向湘江见，湘江彻底空。
十五年馀苦，今朝始遇君。无惭于白日，不枉别孤云。得失天难问，称扬鬼亦闻。此恩销镂骨，吟坐叶纷纷。
廉问帝难人，朝庭辍重臣。入山初有雪，登路正无尘。去国鸣驺缓，经云住旆频。千峰与万木，清听雨情新。
纶阁知孤直，翻论北巷贤。且縻莲幕里，会致玉阶前。洙泗秋微动，龟蒙月正圆。元戎军务息，清句待君联。
鸡林隔巨浸，一住一年行。日近国先曙，风吹海不平。眼穿乡井树，头白渺瀰程。到彼星霜换，唐家语却生。
朝是暮还非，人情冷暖移。浮生只如此，强进欲何为。要路知无援，深山必遇师。怜君明此理，休去不迟疑。
陈琳轻一别，马上意超然。来日行烦暑，归时听早蝉。阴云翳城郭，细雨紊山川。从事公刘地，元戎旧礼贤。
迢递从知己，他人敢更言。离京虽未腊，到府已应暄。飞急奔行雁，啼酸忆子猿。江山无限思，君拟共谁论。
一名兼一尉，未足是君伸。厉数为诗者，多来作谏臣。路翻平楚阔，草带古淮新。天下虽云大，同声有几人。
此去几般荣，登科鼎足名。无惭入南巷，高价耸东京。窗对嵩山碧，庭来洛水声。门前桃李树，一径已阴成。
新柳间花垂，东西京路岐。园林知自到，寝食计相思。雨断淮山出，帆扬楚树移。晨昏心已泰，蝉发是回时。
万类半已动，此心宁自安。月沈平野尽，星隐曙空残。马渡横流广，人行湛露寒。还思犹梦者，不信早行难。
衡门掩绿苔，树下绝尘埃。偶赴高僧约，旋知长者来。云山堪眺望，车马必裴回。问以何为待，惭无酒一杯。
为道常日损，尊师修此心。挂肩黄布被，穿发白蒿簪。符札灵砂字，弦弹古素琴。囊中曾有药，点土亦成金。
儒释偶同宿，夜窗寒更清。忘机于世久，晤语到天明。月倒高松影，风旋一磬声。真门犹是幻，不用觉浮生。
相逢话清夜，言实转相知。共道名虽切，唯论命不疑。吟身坐霜石，眠鸟握风枝。别忆天台客，烟霞昔有期。
尘里正愁老，相逢眼益明。从前枉多病，此后鲜疏名。古柏今收子，深山许事兄。长生如有分，愿逐到蓬瀛。
春暮雨微微，翻疑坠叶时。气蒙杨柳重，寒勒牡丹迟。未夕鸟先宿，望晴人有期。何当廓阴闭，新暑竹风吹。
高人游息处，与此曲池连。密树才春后，深山在目前。远峰初绝雨，片石欲生烟。数有僧来宿，应缘静好禅。
古僧精进者，师复是谁流。道贵行无我，禅难说到头。汲泉羸鹤立，拥褐老猿愁。曾住深山院，何如此院幽。
无事称无才，柴门亦罕开。脱巾吟永日，著屐步荒台。风卷微尘上，霆将暴雨来。终南云渐合，咫尺失崔嵬。
省学为诗日，宵吟每达晨。十年期是梦，一事未成身。枉别山中客，殊非世上人。今来已如此，须得桂荣新。
得性见微公，何曾执著空。修心将佛并，吐论与儒通。晓漱松杉下，宵禅雪月中。他生有缘会，君子亦应同。
何况归山后，而今已似仙。卜居天苑畔，闲步禁楼前。落日明沙岸，微风上纸鸢。静还林石下，坐读养生篇。
古松凌巨塔，脩竹映空廊。竟日闻虚籁，深山只此凉。僧真生我静，水淡发茶香。坐久东楼望，钟声振夕阳。
高视终南秀，西风度阁凉。一生同隙影，几处好山光。暮鸟投嬴木，寒钟送夕阳。因居话心地，川冥宿僧房。
朝来微有雨，天地爽无尘。北厥明如昼，南山碧动人。车舆终日别，草树一城新。枉是吾君戚，何门谒紫宸。
旨甘虽自足，未是禄荣亲。尚逐趋时伴，多离有道人。山居衣以草，生寄药随身。不食长无疾，年知出十旬。
处士例营营，惟君纵此生。闲能资寿考，健不换公卿。药圃妻同耨，山田子共耕。定知丹熟后，无姓亦无名。
何处访岐路，青云但忆归。风尘数年限，门馆一生依。外族帝王是，中朝亲旧稀。翻令浮议者，不许九霄飞。
上方僧又起，清磬出林初。吟苦晓灯暗，露零秋草疏。旧山多梦到，流水送愁馀。寄寺欲经岁，惭无亲故书。
偶与山僧宿，吟诗坐到明。夜凉耽月色，秋渴漱泉声。涧木如竿耸，窗云作片生。白衣闲自贵，不揖汉公卿。
地极接穹苍，西维落太阳。泉声入深稻，山色出南岗。风起芦兼荻，烟生柘与桑。归来坐幽石，半壁冷蟾光。
野步晚悠悠，山光澹早秋。远空沦日脚，多稼没人头。古木蝉齐噪，深塍水慢流。幽居回不近，秋策却堪愁。
缓步出居处，过原边雁行。夕阳投草木，远水迎苍茫。野寺同蟾宿，云溪斸药尝。萧条霜景暮，极目尽堪伤。
为此疏名路，频来访远松。孤标宜雪后，每见忆山中。静影生幽藓，寒声入迥空。何年植兹地，晓夕动清风。
翠色凛空庭，披衣独绕行。取从山顶崄，栽得道心生。未弱幽泉韵，焉论别木声。霜天残月在，转影入池清。
太华万馀重，岧峣只此峰。当秋倚寥泬，入望似芙蓉。翠拔千寻直，青危一朵秾。气分毛女秀，灵有羽人踪。倒影侵官路，流香激庙松。尘埃终不及，车马自憧憧。
献赋多年客，低眉恨不前。此心常郁矣，纵目忽超然。送骥登长路，有鸿入远天。古墟烟幂幂，穷野草绵绵。树与金城接，山疑桂水连。何当开霁日，无物翳平川。
步溪凡几转，始得见幽踪。路隐千根树，门开万仞峰。片云生石窦，浅水卧枯松。穷谷风光冷，深山翠碧浓。鹤看空里过，仙向坐中逢。底露秋潭水，声微暮观钟。他年来此定，异日愿相容。且喜今归去，人间事更慵。
帝里馀新第，朱门面碧岑。曙堂增爽气，乔木动清阴。直去亲瑶陛，朝回在竹林。风流才子调，好尚古人心。薜荔遮窗暗，莓苔近井深。礼无青草隔，诗共白衣吟。轩静留孤鹤，庭虚到远砧。掩关裁凤诏，开镜理琼簪。种植今如此，尘埃永不侵。云奔投刺者，日日待为霖。
庭际微风动，高松韵自生。听时无物乱，尽日觉神清。强与幽泉并，翻嫌细雨并。拂空增鹤唳，过牖合琴声。况复当秋暮，偏宜在月明。不知深涧底，萧瑟有谁听。
京寺数何穷，清幽此不同。曲江临阁北，御苑自墙东。广陌车音急，危楼夕景通。乱峰沈暝野，毒暑过秋空。幡扬虚无里，星生杳霭中。月光笼月殿，莲气入莲宫。缀草凉天露，吹人古木风。饮茶除假寐，闻磬释尘蒙。童子眠苔净，高僧话漏终。待鸣晓钟后，万井复朣胧。
太虚悬畏景，古木蔽清阴。爰有泉堪挹，闲思日可寻。来闻鸣滴滴，照竦碧沈沈。几脉成溪壑，何人测浅深。澄时无一物，分处厉千林。净溉灵根药，凉浮玉翅禽。饮疑蠲宿疾，见自失烦襟。僧共云前濑，龙和月下吟。叠光轻吹动，彻底晓霞侵。不用频游去，令君少进心。
名高身未到，此恨蓄多时。是夕吟因话，他年必去随。尝闻庐岳顶，半入楚江湄。几处悬崖上，千寻瀑布垂。炉峰松淅沥，湓浦柳参差。日色连湖白，钟声拂浪迟。烟梯缘薜荔，岳寺步欹危。地本饶灵草，林曾出祖师。石楼霞耀壁，猿树鹤分枝。细径萦岩末，高窗见海涯。嵌空寒更极，寂寞夜尤思。阴谷冰埋朮，仙田雪覆芝。乱泉禅客濑，异迹逸人知。藓室新开灶，柽潭末了棋。如何遂闲放，长得在希夷。空务渔樵事，方无道路悲。谢公台尚在，陶令柳潜衰。尘外难相许，人间贵迹遗。虽怀丹桂影，不忘白云期。仁者终携手，今朝预赋诗。
高文与盛德，皆谓古无伦。圣代生才子，明庭有谏臣。已瞻龙衮近，渐向凤池新。却忆波涛郡，来时岛屿春。名因诗句大，家似布衣贫。曾暗投新轴，频闻奖滞身。照吟清夕月，送药紫霞人。终计依门馆，何疑不化鳞。
今代如尧代，徵贤察众情。久聆推行寔，然后佐聪明。官自文华重，恩因顾问生。词人求作称，天子许和羹。御柳凋霜晚，宫泉滴月清。直庐寒漏近，秋烛白麻成。玉殿移时对，金舆数侍行。赐衣香未散，借马色难名。时辈何偏羡，儒流此最荣。终当闻燮理，寰宇永升平。
五字投精鉴，惭非大雅词。本求闲赐览，岂料便蒙知。幽拙欣殊幸，提携更不疑。弱苗须雨长，懒翼在风吹。砺镞端杨叶，光门待桂枝。计闻尘里誉，因和禁中诗。
东风潜启物，动息意皆新。此鸟从幽谷，依林报早春。出寒虽未及，振羽渐能频。稍类冲天鹤，多随折桂人。尊前喧有语，花里昼藏身。若向秾华处，馀禽不见亲。
相知出肺腑，非旧亦非亲。每见云霄侣，多阳鄙拙身。即期扶泰运，岂料哭贤人。应是随先帝，依前作近臣。平生任公直，爱弟尚风尘。宅闭青松古，坟临赤水新。官清仍齿壮，儿小复家贫。惆怅天难问，空流泪满巾。
一被浮名误，旋遭白发侵。裴回恋明主，梦寐在秋岑。遇物唯多感，居常只是吟。待时钳定口，经事压低心。辛苦文场久，因缘戚里深。老迷新道路，贫卖旧园林。晴赏行闻水，宵棋坐见参。龟留闲去问，僧约偶来寻。望喜潜凭鹊，娱情愿有琴。此生如遂意，誓死报知音。上德怜孤直，唯公拔陆沈。丘山恩忽被，蝼蚁力难任。作鉴明同日，听言重若金。从兹更无限，翘足俟为霖。
西风日夜吹，万木共离披。近甸新晴后，高人得意时。暂闲心亦泰，论道面难欺。把笔还诗债，将琴当酒资。蓝衫悬竹桁，乌帽挂松枝。名占文章重，官归谏宪迟。生涯贫帝里，公议到台司。室冷沾苔藓，门清绝路岐。莫言邻白屋，即贺立丹墀。岂虑尘埃久，云霄故有期。
昨日离尘里，今朝懒已成。岂能为久隐，更欲泥浮名。虚牖晨光白，幽园晓气清。戴沙寻水去，披雾入林行。叠叶孤禽在，初阳半树明。桑麻新雨润，芦荻古波声。易向田家熟，元于世路生。病多三径塞，吟苦四邻惊。
桂华穷北陆，荆艳作东邻。残妆欲送晓，薄衣已迎春。举袖争流雪，分歌竞绕尘。不应将共醉，年去远催人。
勒兵辽水边，风急卷旌旃。绝塞阴无草，平沙去尽天。下营看斗建，传号信狼烟。圣代书青史，当时破虏年。
牧童见客拜，山果怀中落。昼日驱牛归，前溪风雨恶。
驱羸多自感，烟草远郊平。乡路几时尽，旅人终日行。渡边寒水驿，山下夕阳城。萧索更何有，秋风两鬓生。
旅途乘早景，策马独凄凄。残影郡楼月，一声关树鸡。听钟烟柳外，问渡水云西。当自勉行役，终期功业齐。
玉叩能旋止，人言与乐并。繁音忽已阕，雅韵诎然清。佩想停仙步，泉疑咽夜声。曲终无异听，响极有馀情。特达知难拟，玲珑岂易名。昆山如可得，一片伫为荣。
春意送残腊，春晴融小洲。蒲茸才簇岸，柳颊已遮楼。便有杯觞兴，可摅羁旅愁。凫鹥亦相狎，尽日戏清流。
清流环绿筱，清景媚虹桥。莺刷初迁羽，莎拳拟拆苗。细沙擢暖岸，淑景动和飙。倍忆同袍侣，相欢倒一瓢。
一瓢欢自足，一日兴偏多。幽意人先赏，疏丛蝶未过。知音新句苦，窥沼醉颜酡。万虑从相拟，今朝欲奈何。
晓来庭户外，草树似依依。一夜东风起，万山春色归。冰消泉派动，日暖露珠晞。已酝看花酒，娇莺莫预飞。
花飞惜不得，年长更堪悲。春尽有归日，老来无去时。风前千片雪，镜里数茎丝。肠断青山暮，独攀杨柳枝。
三年皆一闰，此闰胜常时。莫怪花开晚，都缘春尽迟。节分炎气近，律应蕙风移。梦得成胡蝶，芳菲幸不遗。
危亭秋尚早，野思已无穷。竹叶一尊酒，荷香四座风。晓烟孤屿外，归鸟夕阳中。渐爱湖光冷，移舟月满空。
竹屋清江上，风烟四五家。水园分芰叶，邻界认芦花。雨到鱼翻浪，洲回鸟傍沙。月明何处去，片片席帆斜。
金威生止水，爽气遍遥空。草色萧条路，槐花零落风。夜来万里月，觉后一声鸿。莫问前程事，飒然沙上蓬。
求归方有计，惜别更堪愁。上马江城暮，出郊山戍秋。暗销何限事，白尽去年头。莫怪频惆怅，异乡难再游。
萧萧陇水侧，落日客愁中。古塞一声笛，长沙千里风。鸟无栖息处，人爱战争功。数夜城头月，弯弯如引弓。
征车日已远，物候尚凄凄。风叶青桐落，露花红槿低。心随秦国远，梦到楚山迷。却恨衔芦雁，秋飞不向西。
北风吹别思，杳杳度云山。满望是归处，一生犹未闲。知音方见誉，浮宦久相关。空有心如月，同居千里还。
末秋云木轻，莲折晚香清。雨下侵苔色，云凉出浪声。叠帆依岸尽，微照夹堤明。渡吏已头白，遥知客姓名。
地祇逃秀境，神化或殷雷。裂汉娲补合，高峰剑跃开。即今新定业，何世不遗才。若是浮名道，须言有祸胎。
鸡调扶桑枝，秋空隐少微。阔云霞并曜，高日月争辉。若厥开天道，同初发帝机。以言当代事，闲辟紫宸扉。
尽日行方半，诸山直下看。白云随步起，危径极天盘。瀑顶桥形小，溪边店影寒。往来空太息，玄鬓改非难。
常记游灵境，道人情不低。岩房容偃息，天路许相携。霞散曙峰外，虹生凉瀑西。何当尘役了，重去听猿啼。
天台山下寺，冬暮景如屏。树密风长在，年深像有灵。高钟疑到月，远烧欲连星。因共真僧话，心中万虑宁。
鳌海西边地，宵吟景象宽。云开孤月上，瀑喷一山寒。人异发常绿，草灵秋不乾。无由此栖息，魂梦在长安。
先生入太华，杳杳绝良音。秋梦有时见，孤云无处寻。神清峰顶立，衣冷瀑边吟。应笑干名者，六街尘土深。
秋是忆山日，禅窗露洒馀。几悬华顶梦，应寄沃洲书。风月资吟笔，杉篁笼静居。满城谁不重，见著紫衣初。
一雨一番晴，山林冷落青。莫侵残日噪，正在异乡听。孤馆宿漳浦，扁舟离洞庭。年年当此际，那免鬓凋零。
林下事无非，尘中竟不知。白云深拥我，青石合眠谁。山静捣灵药，夜闲论古诗。此来亲羽客，何日变枯髭。
湘西斜日边，峭入几寻天。翠落重城内，屏开万户前。崖崚危溅瀑，林罅静通仙。谁肯功成后，相携扫石眠。
千古海门石，移归吟叟居。窍腥蛟出后，形瘦浪冲馀。工语宁无玉，僧知忽有书。好期仙者叱，变化向庭隅。
废功看不已，醉起又持杯。数日帘常卷，中宵雨忽来。凄凉无戏蝶，零落在苍苔。造化根难问，令人首可回。
世上红蕉异，因移万里根。艰难离瘴土，潇洒入朱门。叶战青云韵，花零宿露痕。长安多未识，谁想动吟魂。
高原耕种罢，牵犊负薪归。深夜一炉火，浑家身上衣。
昨日方髽髻，如今满颔髯。紫阁无心恋，青山有意潜。
石城古岸头，一望思悠悠。几许六朝事，不禁江水流。
一入深宫里，无由得见春。题诗花叶上，寄与接流人。
若耶溪边寺，幽胜绝尘嚣。一洞花将发，千岩雪未消。依阴生径竹，野色映溪桥。渐赏登高处，钟声应寂寥。
晋代云门寺，寻常岂易名。难关千峤色，不锁乱泉声。树石烟中老，香镫雪后清。伊馀来扣寂，猿鸟共忘情。
圣代承尧历，恒将闰正时。六旬馀可借，四序应如期。分至宁愆素，盈虚信不欺。斗杓重指甲，灰琯再推离。羲氏兼和氏，行之又则之。愿言符大化，永永作元龟。
净境重阳节，仙游万乘来。插萸登鹫岭，把菊坐蜂台。十地祥云合，三天瑞景开。秋风词更远，窃抃乐康哉。
江南仲夏天，时雨下如川。卢橘垂金弹，甘蕉吐白莲。
器重性仍坚，登庸响即传。口因良药苦，心为中规圆。继务精三代，轮攻孕十全。终齐善救理，莫谓枉陶甄。
经纬既纵横，偏承启沃情。含虚素心净，乐水智囊成。密慎能藏垢，疏通自去盈。不问垂善滤，何问下流清。
开物务便成，通幽自有程。退藏缘遇暗，入用为逢明。契理关潜受，知机力不争。赖因相启发，遂得振金声。
珍木罗前殿，乘春任好风。振柯方袅袅，舒叶乍濛濛。影动丹墀上，声传紫禁中。离披偏向日，凌乱半分空。轻拂祥烟散，低摇翠色同。长令占天眷，四气借全功。
水竹谁家宅，幽庭向苑门。今知季伦沼，旧是辟疆园。饥鹭窥鱼静，鸣鸦带子喧。兴成秪自适，欲白返忘言。
纳凉每选地，近得青门东。林与缭垣接，池将沁水通。枝交帝女树，桥映美人虹。想是忘机者，悠悠在兴中。
林间求适意，池上得清飙。稍稍斜回楫，时时一度桥。水光壁际动，山影浪中摇。不见李元礼，神仙何处要。
并州汾上阁，登望似吴阊。贯郭河通路，萦村水逼乡。城槐临枉渚，巷市接飞梁。莫论江湖思，南人正断肠。
不负人间累，栖身任所从。灰心闻密行，菜色见羸容。幻世方同悟，深居愿继踪。孤云与禅诵，到后在何峰。
无机成旅逸，中夜上江楼。云尽月如练，水凉风似秋。凫声闻梦泽，黛色上昭丘。不远人情在，良宵恨独游。
算日未成年，英姿已褒然。王家千里后，荀氏八龙先。葱茜松犹嫩，清明月渐圆。将何一枝桂，容易赏名贤。
中宵天色净，片月出沧洲。皎洁临孤岛，婵娟入乱流。应同故园夜，独起异乡愁。那得修蓬转，从君上庾楼。
十上书仍寝，如流岁又迁。望家思献寿，算甲恨长年。虚牖传寒柝，孤灯照绝编。谁应问穷辙，泣尽更潸然。
宝塔过千仞，登临尽四维。毫端分马颊，墨点辨蛾眉。地迥风弥紧，天长日久迟。因高欲有赋，远意惨生悲。
西寺碧云端，东溟白雪团。年来一夜玩，君在半天看。素魄当怀上，清光在下寒。宜裁济江什，有阻惠连欢。
客路重阳日，登高寄上楼。风烟今令节，台阁古雄州。泛菊聊斟酒，持萸懒插头。情人共惆怅，良久不同游。
偕隐有贤亲，岷南四十春。栖云自匪石，观国暂同尘。就养思儿戏，延年爱鸟伸。还看谢时去，有类颍阳人。
村步如延寿，川原似福平。无人相共识，独自故乡情。
论兵去商虐，讲德兴周道。屠沽未遇时，岂异兹川老。
百丈化城楼，君登最上头。九霄回栈路，八到视并州。烟火遗尧庶，山河启圣猷。短垣齐介岭，片白指分流。清铎中天籁，哀鸣下界秋。境闲知道胜，心远见名浮。岂念乘肥马，方应驾大牛。自怜蓬逐吹，不得与良游。
东风韶景至，垂柳御沟新。媚作千门秀，连为一道春。柔荑生女指，嫩叶长龙鳞。舞絮回青岸，翻烟拂绿蘋。王孙初命赏，佳客欲伤神。芳意堪相赠，一枝先远人。
垂柳拂妆台，葳蕤叶半开。年华枝上见，边思曲中来。嫩色宜新雨，轻花伴落梅。朝朝倦攀折，征戍几时回。
细雨弄春阴，馀寒入昼深。山姿轻薄雾，烟色澹幽林。鹿践莓苔滑，鱼牵水荇沈。怀情方未已，清酒漫须斟。
黯黯日将夕，牛羊村外来。岩阿青气发，篱落杏花开。草木应初感，鸧鹒亦已催。晚间春作好，行乐不须猜。
香刹悬青磴，飞楼界碧空。石门栖怖鸽，慈塔绕归鸿。有法将心镜，无名属性通。从来乐幽寂，寻觅未能穷。
步入桃源里，晴花更满枝。峰回山意旷，林杳竹光迟。远寺寻龙藏，名香发雁池。间能将远语，况及上阳时。
分险架长澜，斜梁控夕峦。宿云依岭断，初月入江寒。缁化秦裘敝，尘惊汉策残。无言倦行旅，遥路属时难。
共来江海上，清论一宵同。禅榻浑依旧，心期浩已空。惊春花落树，闻梵涧摇风。二谛欣咨启，还应梦寐通。
放迹疑辞垢，栖心亦道门。玄言萝幌馥，诗思竹炉温。解带摇花落，弹琴散鸟喧。江山兹夕意，唯有素交存。
寂听郢中人，高歌已绝伦。临风飘白雪，向日奏阳春。调雅偏盈耳，声长杳入神。连连贯珠并，袅袅遏云频。度曲知难和，凝情想任真。周郎如赏羡，莫使滞芳晨。
清晓意未惬，捲帘时一吟。槛虚花气密，地暖竹声深。秀色还朝暮，浮云自古今。石泉惊已跃，会可洗幽心。
孤城向夕原，春入景初暄。绿树低官舍，青山在县门。楼台疑结蜃，枕席更闻猿。客路何曾定，栖迟欲断魂。
初日在斜溪，山云片片低。乡愁梦里失，马色望中迷。涧底凄泉气，岩前遍绿荑。非关秦塞去，无事候晨鸡。
关势遥临海，峰峦半入云。烟中独鸟下，潭上杂花熏。寄远悲春草，登临忆使君。此时还极目，离思更纷纷。
幽轩斜映山，空涧复潺潺。重叠岩峦趣，遥来窗户间。桃花飘岫幌，燕子语松关。衣桁侵池翠，阶痕露藓斑。临风清瑟奏，对客白云闲。眷恋青春色，含毫俯碧湾。
太学时观礼，东方晓色分。威仪何棣棣，环佩又纷纷。古乐从空尽，清歌几处闻。六和成远吹，九奏动行云。圣上尊儒学，春秋奠茂勋。幸因陪齿列，聊以颂斯文。
平生才不足，立身信有馀。自叹无大故，君子莫相疏。
烛与人相似，通宵遽白煎。不应须下泪，祗是为人然。
古今逢此夜，共冀泬㵳明。岂是月华别，祗应秋气清。影当中土正，轮对八荒平。寻客徒留望，璿玑自有程。
客来鸣素琴，惆怅对遗音。一曲起于古，几人听到今。尽含风霭远，自泛月烟深。风续水山操，坐生方外心。
春梅杂落雪，发树几花开。真须尽兴饮，仁里愿同来。
至德生成泰，咸欢照育恩。流辉沾万物，布泽在三元。北阕祥云迥，东方嘉气繁。青阳初应律，苍玉正临轩。恩洽因时令，风和比化原。自惭同草木，无以荅乾坤。
表质自坚贞，因人一扣鸣。静将金并响，妙与乐同声。杳杳疑风送，泠泠似曲成。韵含湘瑟切，音带舜弦清。不独藏虹气，犹能畅物情。后夔如为听，从此振琮琤。
来经古城上，极目思无穷。寇尽烟萝外，人归蔓草中。峰峦当阙古，堞垒对云空。不见昔名将，徒称有战功。
客见天台县，闾阎树色间。骖回几临水，带缓独开山。吏散落花尽，人居远岛闲。过于老莱子，端简独承颜。
闲来竹亭赏，赏极蕊珠宫。叶已尽馀翠，花才半展红。媚欺桃李色，香夺绮罗风。每到春残日，芳华处处同。
天坛云似雪，玉洞水如琴。白云与流水，千载清人心。君携布囊去，路长风满林。一入华阳洞，千秋那可寻。
江畔送行人，千山生暮氛。谢安团扇上，为画敬亭云。
才子浮生促，泉台此路赊。官卑杨执戟，年少贾长沙。人去门栖鵩，灾成酒误蛇。唯馀封禅草，留在茂陵家。
上林新柳变，小苑暮天晴。始望和烟密，遥怜拂水轻。色承阳气暖，阴带御沟清。不厌随风弱，仍宜向日明。垂丝遍阁榭，飞絮触帘旌。渐到依依处，思闻出谷莺。
早夏宜初景，和光起禁城。祝融将御节，炎帝启朱明。日送残花晚，风过御苑清。郊原浮麦气，池沼发荷英。树影临山动，禽飞入汉轻。幸逢尧禹化，全胜谷中情。
何地离念剧，江皋风雪时。艰难伤远道，老大怯前期。畴昔行藏计，祗将力命推。能令书信数，犹足缓相思。
障深闻道晚，根钝出尘难。浊劫相从惯，迷途自谓安。得知身垢妄，始喜额珠完。欲识真如理，君尝法味看。
昨日看摇落，惊秋方怨咨。几经开口笑，复及看花时。世事空名束，生涯素发知。山山春草满，何处不相思。
天书到法堂，朽质被荣光。自笑无功德，殊恩谬激扬。还登建礼署，犹忝会稽章。佳句惭相及，称仁岂易当。
殷疑曙霞染，巧类匣刀裁。不怕南风热，能迎小暑开。游蜂怜色好，思妇感年催。览赠添离恨，愁肠日几回。
春物行将老，怀君意讵堪。朱颜因酒强，白发对花惭。日日思琼树，书书话玉潭。知同百口累，曷日办抽簪。
从来招隐地，未有剖符人。山水能成癖，巢夷拟独亲。猪肝无足累，马首敢辞勤。扫洒潭中月，他时望德邻。
胶漆常投分，荆蛮各倦游。帝乡今独往，沟水便分流。甘作远行客，深惭不系舟。思君带将缓，岂直日三秋。
至公无暇日，高阁闭秋天。肘印拘王事，篱花思长年。绩成心不有，虑澹物犹牵。窃效泉鱼跃，因闻郢曲妍。
上略当分阃，高情善闭关。忘机群动息，无战五兵闲。铃阁风传漏，书窗月满山。方知秋兴作，非惜二毛斑。
谓子文章达，当年羽翼高。一经俄白首，三命尚青袍。未遇须藏器，安卑莫告劳。盘根傥相值，试用发硎刀。
临难敢横行，遭时取盛名。五兵常典校，四十又专城。浪逐楼船破，风从虎竹生。岛夷今可料，系颈有长缨。
夙昔皆黄绶，差池复琐闱。上田无晚熟，逸翮果先飞。前路舟休系，故山云不归。王程傥未复，莫遣鲤书稀。
冢司方慎选，剧县得英髦。固是攀云渐，何嗟趋府劳。楚山迎驿路，汉水涨秋涛。骞翥方兹始，看君六翮高。
充赋名今遂，安亲事不违。甲科文比玉，归路锦为衣。海运同鹍化，风帆若鸟飞。知君到三径，松菊有光辉。
旧闻阳翟县，西接凤高山。作吏同山隐，知君处剧闲。少年当效用，远道岂辞艰。迟子扬名后，方期綵服还。
多君有奇略，投笔佐元戎。已佩郎官印，兼乘御史骢。使星随驿骑，归路有秋风。莫道无书札，他年怀袖空。
使君朱两轓，春日整东辕。芳草成皋路，青山凉水源。勉修循吏迹，以谢主人恩。当使仁风动，遥听舆颂諠。
妙年能致身，陈力复安亲。不惮关山远，宁辞簿领勤。过江云满路，到县海为邻。每叹违心赏，吴门正早春。
论齿弟兄列，为邦前后差。十年方一见，此别复何嗟。极目故关道，伤心南浦花。少时相忆处，招手望行车。
单醪敢献酢，曲沼荷经过。泛览亲鱼鸟，夤缘涉芰荷。剧谈增惠爱，美景借清和。明日汀洲草，依依奈别何。
政成机不扰，心惬宴忘疲。去烛延高月，倾罍就小池。舞盘回雪动，弦奏跃鱼随。自是山公兴，谁令下士知。
是菊花开日，当君乘兴秋。风前孟嘉帽，月下庾公楼。酒解留征客，歌能破别愁。醉归无以赠，祗奉万年酬。
檀栾千亩绿，知是辟疆园。远岫当庭户，诸花覆水源。主人邀尽醉，林鸟助狂言。莫问愁多少，今皆付酒樽。
三径何寂寂，主人山上山。亭空檐月在，水落钓矶闲。药院鸡犬静，酒垆苔藓班。知君少机事，当待暮云还。
碧玉徒强名，冰壶难比德。唯当寂照心，可并奫沦色。
雁阵起秋云，鸡声满林屋。客思不可禁，铁峰驻雕毂。
汉家金马署，帝座紫微郎。图籍淩群玉，歌诗冠柏梁。阴阴万年树，肃肃五经堂。挥翰忘朝食，研精待夕阳。晴空露盘迥，秋月琐窗凉。远兴生斑鬓，高情寄缥囊。葳蕤双鸑鷟，夙昔并翱翔。汲冢同刊谬，蓬山共补亡。差池摧羽翮，流落限江湘。禁省一分袂，昊天三雨霜。石渠遗迹满，水国暮云长。早晚朝宣室，归时道路光。
宗室刘中垒，文场谢客儿。当为天北斗，曾使海西陲。毛节精诚著，铜楼羽翼施。还申供帐别，言赴倚门期。恩渥沾行李，晨昏在路岐。君亲两报遂，不敢议伤离。
至道归淳朴，明珠被弃捐。天真来照乘，成性却沈泉。不是灵蛇吐，非缘合浦还。岸傍随月落，波底共星悬。致远终无胫，怀贪遂息肩。欲知恭俭德，所宝在惟贤。
万古秦时镜，从来抱至精。依台月自吐，在匣水常清。烂烂金光发，澄澄物象生。云天皆洞鉴，表里尽虚明。但见人窥胆，全胜响应声。妍媸定可识，何处更逃情。
上苑韶容早，芳菲正吐花。无言向春日，闲笑任年华。润色笼轻霭，睛光艳晚霞。影连千户竹，香散万人家。幸绕楼台近，仍怀雨露赊。愿君垂采摘，不使落风沙。
上巳欢初罢，清明赏又追。闰年侵旧历，令节并芳时。细雨莺飞重，春风酒酝迟。寻花迷白雪，看柳拆青丝。淑气如相待，天和意为谁。吁嗟名未立，空咏宴游诗。
皎洁沈泉水，荧煌照乘珠。沈非将宝契，还与不贪符。风折璿成浪，空涵影似浮。深看星并入，静向月同无。光价怜时重，亡情信道枢。不应无胫至，自为暗投殊。
精庐残夜景，天宇灭埃氛。幽磬此时击，馀音几处闻。随风树杪去，支策月中分。断绝如残漏，凄清不隔云。羁人方罢梦，独雁忽迷群。响尽河汉落，千山空纠纷。
仙郎膺上才，夜宴接三台。烛引银河转，花连锦帐开。静看歌扇举，不觉舞腰回。寥落东方曙，无辞尽玉杯。
玉历颁新律，凝阴发一阳。轮辉犹惜短，圭影此偏长。晷度经南斗，流晶尽北堂。乍疑周户耀，可爱逗林光。积雪销微照，初萌动早芒。更升台上望，云物已昭彰。
秃友退锋郎，功成鬓发伤。冢头封马鬣，不敢负恩光。
日掩鸿都夕，河低乱箭移。虫飞明月户，鹊绕落花枝。兰襟帐北壑，玉匣鼓文漪。闻有啼莺处，暗幄晓云披。
我家有庭树，秋叶正离离。上舞双栖鸟，中秀合欢枝。劳思复劳望，相见不相知。何当共攀折？歌笑此堂垂。
京洛风尘远，褒斜烟露深。北游君似智，南飞我异禽。别路琴声断，秋山猿鸟吟。一乖青岩酌，空伫白云心。
金碧禺山远，关梁蜀道难。相逢属晚岁，相送动征鞍。地咽绵川冷，云凝剑阁寒。倘遇忠孝所，为道忆长安。
刘生气不平，抱剑欲专征。报恩为豪侠，死难在横行。翠羽装刀鞘，黄金饰马铃。但令一顾重，不吝百身轻。
虏骑三秋入，关云万里平。雪似胡沙暗，冰如汉月明。高阙银为阙，长城玉作城。节旄零落尽，天子不知名。
合殿恩中绝，交河使渐稀。肝肠辞玉辇，形影向金微。汉地草应绿，胡庭沙正飞。愿逐三秋雁，年年一度归。
倡楼启曙扉，杨柳正依依。莺啼知岁隔，条变识春归。露叶凝愁黛，风花乱舞衣。攀折聊将寄，军中音信稀。
锦里开芳宴，兰缸艳早年。缛彩遥分地，繁光远缀天。接汉疑星落，依楼似月悬。别有千金笑，来映九枝前。
陇阪长无极，苍山望不穷。石径萦疑断，回流映似空。花开绿野雾，莺啭紫岩风。春芳勿遽尽，留赏故人同。
闻有雍容地，千年无四邻。园院风烟古，池台松槚春。云疑作赋客，月似听琴人。寂寂啼莺处，空伤游子神。
古墓芙蓉塔，神铭松柏烟。鸾沈仙镜底，花没梵轮前。铢衣千古佛，宝月两重圆。隐隐香台夜，钟声彻九天。
南国佳人至，北棠罗荐开。长裙随凤管，促柱送鸾杯。云光身后落，雪态掌中回。到愁金谷晚，不怪玉山颓。
顾步三春晚，田园四望通。游丝横惹树，戏蝶乱依丛。竹懒偏宜水，花狂不待风。唯馀诗酒意，当了一生中。
江水向涔阳，澄澄写月光。镜圆珠留彻，弦满箭波长。沈钩摇兔影，浮桂动丹芳。延照相思夕，千里共沾裳。
筮仕无中秩，归耕有外臣。人歌小岁酒，花舞大唐春。草色迷三径，风光动四邻。愿得长如此，年年物候新。
落日明歌席，行云逐舞人。江前飞暮雨，梁上下轻尘。冶服看疑画，妆楼望似春。高车勿遽返，长袖欲相亲。
风月清江夜，山水白云朝。万里同为客，三秋契不凋。戏凫分断岸，归骑别高标。一去仙桥道，还望锦城遥。
拂曙驱飞传，初晴带晓凉。雾敛长安树，云归仙帝乡。涧流漂素沫，岩景霭朱光。今朝好风色，延瞰极天庄。
津谷朝行远，冰川夕望曛。霞明深浅浪，风卷去来云。澄波泛月影，激浪聚沙文。谁忍仙舟上，携手独思君。
春归龙塞北，骑指雁门垂。胡笳折杨柳，汉使采燕支。戍城聊一望，花雪几参差。关山有新曲，应向笛中吹。
汀葭肃徂暑，江树起初凉。水疑通织室，舟似泛仙潢。连桡渡急响，鸣棹下浮光。日晚菱歌唱，风烟满夕阳。
凤杼秋期至，凫舟野望开。微吟翠塘侧，延想白云隈。石似支机罢，槎疑犯宿来。天潢殊漫漫，日暮独悠哉。
绝顶横临日，孤峰半倚天。裴回拜真老，万里见风烟。
独舞依磐石，群飞动轻浪。奋迅碧沙前，长怀白云上。
封霜连锦砌，防露拂瑶阶。聊将仪凤质，暂与俗人谐。
高情临爽月，急响送秋风。独有危冠意，还将衰鬓同。
倚棹春江上，横舟石岸前。山瞑行人断，迢迢独泛仙。
关山客子路，花柳帝王城。此中一分手，相顾怜无声。
方池开晓色，圆月下秋阴。已乘千里兴，还抚一弦琴。
庭摇北风柳，院绕南溟禽。累宿恩方重，穷秋叹不深。
落落树阴紫，澄澄水华碧。复有翻飞禽，裴回疑曳舄。
宝地乘峰出，香台接汉高。稍觉真途近，方知人事劳。
寂寂南轩夜，悠然怀所知。长河落雁苑，明月下鲸池。凤台有清曲，此曲何人吹？丹唇间玉齿，妙响入云涯。穷巷秋风叶，空庭寒露枝。劳歌欲有和，星鬓已将垂。
闻有弦歌地，穿凿本多奇。游人试一览，临玩果忘疲。窗横暮捲叶，檐卧古生枝。旧石开红鲜，新河覆绿池。孤猿稍断绝，宿鸟复参差。汎滟月华晓，裴回星鬓垂。今日删书客，悽惶君讵知。
圣图夷九折，神化掩三分。缄愁赴蜀道，题拙奉虞薰。隐辚度深谷，遥袅上高云。碧流递萦注，青山互纠纷。涧松咽风绪，岩花濯露文。思北常依驭，图南每丧群。无由召宣室，何以答吾君。
离人丹水北，游客锦城东。别意还无已，离忧自不穷。陇云朝结阵，江月夜临空。关塞疲征马，霜氛落早鸿。潘年三十外，蜀道五千中。送君秋水曲，酌酒对清风。
籞宿花初满，章台柳向飞。如何正此日，还望昔多违。怅别风期阻，将乖云会稀。敛衽辞丹阙，悬旗陟翠微。野禽喧戍鼓，春草变征衣。回顾长安道，关山起夕霏。
闻有高踪客，耿介坐幽庄。林壑人事少，风烟鸟路长。瀑水含秋气，垂藤引夏凉。苗深全覆陇，荷上半侵塘。钓渚青凫没，村田白鹭翔。知君振奇藻，还嗣海隅芳。
兰署乘闲日，蓬扉狎遁栖。龙柯疏玉井，凤叶下金堤。川光摇水箭，山气上云梯。亭幽闻唳鹤，窗晓听鸣鸡。玉轸临风奏，琼浆映月携。田家自有乐，谁肯谢青溪。
归休乘暇日，馌稼返秋场。径草疏王彗，岩枝落帝桑。耕田虞讼寝，凿井汉机忘。戎葵朝委露，齐枣夜含霜。南涧泉初冽，东篱菊正芳。还思北窗下，高卧偃羲皇。
二条开胜迹，大隐叶冲规。亭阁分危岫，楼台绕曲池。长薄秋烟起，飞梁古蔓垂。水鸟翻荷叶，山虫咬桂枝。游人惜将晚，公子爱忘疲。愿得回三舍，琴尊长若斯。
万里烟尘客，三春桃李时。事去纷无限，愁来不自持。狂歌欲叹凤，失路反占龟。草碍人行缓，花繁鸟度迟。彼美参卿事，留连求友诗。安知倦游子，两鬓渐如丝。
寂寂罢将迎，门无车马声。横琴荅山水，披卷阅公卿。忽闻岁云晏，倚杖出檐楹。寒辞杨柳陌，春满凤皇城。梅花扶院吐，兰叶绕阶生。览镜改容色，藏书留姓名。时来不假问，生死任交情。
闻道上之回，诏跸下蓬莱。中枢移北斗，左辖去南台。黄山闻凤笛，清跸侍龙媒。曳日朱旗卷，参云金障开。朝参五城柳，夕宴柏梁杯。汉畤光如月，秦祠听似雷。寂寂芸香阁，离思独悠哉。
我行背城阙，驱马独悠悠。寥落百年事，裴回万里忧。途遥日向夕，时晚鬓将秋。滔滔俯东逝，耿耿泣西浮。长虹掩钓浦，落雁下星洲。草变黄山曲，花飞清渭流。迸水惊愁鹭，腾沙起狎鸥。一赴清泥道，空思玄灞游。
卧壑迷时代，行歌任死生。红颜意气尽，白璧故交轻。涧户无人迹，山窗听鸟声。春色缘岩上，寒光入溜平。雪尽松帷暗，云开石路明。夜伴饥鼯宿，朝随驯雉行。度溪犹忆处，寻洞不知名。紫书常日阅，丹药几年成。扣钟鸣天鼓，烧香厌地精。倘遇浮丘鹤，飘飖凌太清。
昔余与夫子，相遇汉川阴。珠浦龙犹卧，檀溪马正沈。价重瑶山曲，词惊丹凤林。十年暌赏慰，万里隔招寻。毫翰风期阻，荆衡云路深。鹏飞俱望昔，蠖屈共悲今。谁谓青衣道，还叹白头吟。地接神仙涧，江连云雨岑。飞泉如散玉，落日似悬金。重以瑶华赠，空怀舞咏心。
不知名利险，辛苦滞皇州。始觉飞尘倦，归来事绿畴。桃源迷处所，桂树可淹留。迹异人间俗，禽同海上鸥。古苔依井被，新乳傍崖流。野老堪成鹤，山神或化鸠。泉鸣碧涧底，花落紫岩幽。日暮餐龟壳，天寒御鹿裘。不辨秦将汉，宁知春与秋。多谢青溪客，去去赤松游。
蓟北三千里，关西二十年。冯唐犹在汉，乐毅不归燕。人同黄鹤远，乡共白云连。郭隗池台处，昭王尊酒前。故人当已老，旧壑几成田。红颜如昨日，衰鬓似秋天。西蜀桥应毁，东周石尚全。灞池水犹绿，榆关月早圆。塞云初上雁，庭树欲销蝉。送君之旧国，挥泪独潸然。
金曹初受拜，玉地始含香。翻同五日尹，遽见一星亡。贺客犹扶路，哀人遂上堂。歌筵长寂寂，哭位自苍苍。岁时宾径断，朝暮雀罗张。书留魏主阙，魂掩汉家床。徒令永平帝，千载罢撞郎。
缔欢三十载，通家数百年。潘杨称代穆，秦晋忝姻连。风云洛阳道，花月茂陵田。相悲共相乐，交骑复交筵。始谓调金鼎，如何掩玉泉。黄公酒炉处，青眼竹林前。故琴无复雪，新树但生烟。遽痛兰襟断，徒令宝剑悬。客散同秋叶，人亡似夜川。送君一长恸，松台路几千。
文学秋天远，郎官星位尊。伊人表时彦，飞誉满司存。楚席光文雅，瑶山侍讨论。凤词凌汉阁，龟辩罩周园。已陪东岳驾，将逝北溟鲲。如何万化尽，空叹九飞魂。白马西京驿，青松北海门。夜台无晓箭，朝奠有虚尊。一代儒风没，千年陇雾昏。梁山送夫子，湘水吊王孙。仆本多悲泪，沾裳不待猿。闻君绝弦曲，吞恨更无言。
上月重阳满，中天万乘来。萸依佩里发，菊向酒边开。圣泽烟云动，宸文象纬回。小臣无以荅，愿奉亿千杯。
化塔龙山起，中天凤辇迂。綵旒牵画刹，杂佩冒香萸。宝叶擎千座，金英渍百盂。秋云飘圣藻，霄极捧连珠。
饯酒临丰树，褰帷出鲁阳。蕙兰春已晚，桐柏路犹长。祖逖方城镇，安期外氏乡。从来二千石，天子命唯良。
国为休徵选，舆因仲举题。山川襄野隔，朋酒灞亭暌。零雨征轩骛，秋风别骥嘶。骊歌一曲罢，愁望正凄凄。
时和素秋节，宸豫紫机关。鹤似闻琴至，人疑宴镐还。旷望临平野，潺湲俯瞑湾。无因酬大德，空此愧崇班。
上将发文昌，中军静朔方。占星引旌节，择日拜坛场。礼乐临轩送，威声出塞扬。安边俟帷幄，制胜在岩廊。作鼓将军气，投醪壮士觞。戒途遵六月，离赠动三光。槐路清梅暑，蘅皋起麦凉。时文仰雄伯，耀武震遐荒。衽席知无战，兵戈示不忘。伫闻歌杕杜，凯入系名王。
紫陌开行树，朱城出晚霞。犹怜惯去国，疑是梦还家。风弱知催柳，林青觉待花。交亲望归骑，几处拥年华。
金鼎属元方，璅闱连季常。畏盈聊出守，分命乃维良。晓骑辞朝远，春帆向楚常。贤哉谦自牧，天下咏馀芳。
秋郊日半隐，野树烟初映。风水正萧条，那堪动离咏。
桂树生南海，芳香隔楚山。今朝天上见，疑是月中攀。
佳气晓葱葱，乾行入震宫。前星移北极，少海被南风。视膳铜楼下，吹笙玉座中。训深家以正，义举俗为公。父子成钊合，君臣禹启同。仰天歌圣道，犹愧乏雕虫。
风后轩皇佐，云峰谢客居。承恩来翠岭，缔赏出丹除。飞盖松溪寂，清笳玉洞虚。窥岩详雾豹，过水略泉鱼。乡入无何有，时还上古初。伊皋羞过狭，魏丙服粗疏。白雪缘情降，青霞落卷舒。多惭郎署在，辄继国风馀。
握镜均荒服，分衡得大同。徵贤一台上，补吏五溪中。雨露将天泽，文章播国风。汉庭睽直谅，楚峡望清通。马逐霜鸿渐，帆沿晓月空。还期凤池拜，照耀列星宫。
经书满腹中，吾识广川翁。年老甘无位，家贫懒发蒙。人归洙泗学，歌盛舞雩风。愿接诸生礼，三年事马融。
高唐几百里，树色接阳台。晚见江山霁，宵闻风雨来。云从三峡起，天向数峰开。灵境信难见，轻舟那可回。
江南冰不闭，山泽气潜通。腊月闻山鸟，寒崖见蛰熊。柳林春半合，荻笋乱无丛。回首金陵岸，依依向北风。
邑有弦歌宰，翔鸾狎野鸥。眷言华省旧，暂滞海池游。郁岛藏深竹，前溪对舞楼。更闻书即事，云物是新秋。
鸡鸣出东邑，马倦登南峦。落日见桑柘，翳然丘中寒。邻家多旧识，投暝来相看。且问春税苦，兼陈行路难。园场近阴壑，草木易凋残。峰晴雪犹积，涧深冰已团。浮名知何用，岁晏不成欢。置酒共君饮，当歌聊自宽。
佐理星辰贵，分荣涣汗深。言从大夫后，用荅圣人心。骑拥轩裳客，鸾惊翰墨林。停杯歌麦秀，秉烛醉棠阴。爽气凌秋笛，轻寒散暝砧。秪应将四子，讲德谢知音。
公门世绪昌，才子冠裴王。出自平津邸，还为吏部郎。神仙馀气色，列宿动辉光。夜直南宫静，朝趋北禁长。时人归水镜，明主赐衣裳。翰苑飞鹦鹉，天池待凤凰。承欢畴日顾，未纪后时伤。去去图南远，微才幸不忘。
下客候旌麾，元戎复在斯。门开都护府，兵动羽林儿。黠虏多翻覆，谋臣有别离。智同天所授，恩共日相随。汉使开宾幕，胡笳送酒卮。风霜迎马首，雨雪事鱼丽。上策应无战，深情属载驰。不应行万里，明主寄安危。
谢朓出华省，王祥贻佩刀。前贤真可慕，衰病意空劳。贞悔不自卜，游随共尔曹。未能齐得丧，时复诵离骚。闲荫七贤地，醉餐三士桃。苍苔虞舜井，乔木古城壕。渔父偏相狎，尧年不可逃。蝉鸣秋雨霁，云白晓山高。咫尺传双鲤，吹嘘借一毛。故人皆得路，谁肯念同袍。
子推言避世，山火遂焚身。四海同寒食，千秋为一人。深冤何用道，峻迹古无邻。魂魄山河气，风雷御宇神。光烟榆柳灭，怨曲龙蛇新。可叹文公霸，平生负此臣。
将军称贺鲁，遗庙俯灵渊。漦喷蛟龙穴，波跳赤鲤泉。路回芹涧水，村近石林烟。野马含暄气，农夫出故廛。土膏兴耒耜，尸祝傍山巅。阅世无铭石，兹游匪慕天。顷来规下宇，必葺慕先贤。悦使成能事，抡材出俸钱。伉香推干蛊，班匠择精专。黝垩何其丽，栾栌本自然。松青离石道，云白介山田。适叹飞翚速，仍忧黄雀穿。梨花寒食后，桂籍酒樽前。饥麝寻香柏，流莺助晚弦。吴歈催玉斝，赵舞落金钿。上巳无过酒，春衣欲试湔。故园思巩洛，禊饮客汾川。寄语西河老，乡心朝暮悬。
伴凤楼中妾，如龙枥上宛。同年辞旧宠，异地受新恩。香阁更衣处，尘蒙喷草痕。连嘶将忍泪，俱恋主人门。
河耿月凉时，牵牛织女期。欢娱方在此，漏刻竟由谁。定不嫌秋驶，唯当乞夜迟。全胜客子妇，十载泣生离。
露下凉生簟，无人月满庭。难闻逆河浪，徒望白榆星。树绕孤栖鹊，窗飞就暗萤。移时宿兰影，思共习芳馨。
五月行将近，三年客未回。梦成千里去，酒醒百忧来。晚暮时看槿，悲酸不食梅。空将白团扇，从寄复裴回。
欲隐从龙质，仍馀触石文。霏微依碧落，髣髴误非云。度月光无隔，倾河影不分。如逢作霖处，当为起氤氲。
疏茎秋拥翠，幽艳夕添红。有月长灯在，无烟烬火同。香浓初受露，势庳不知风。应笑金台上，先随晓漏终。
落日映危樯，归僧向岳阳。注瓶寒浪静，读律夜船香。苦雾沈山影，阴霾发海光。群生一何负，多病礼医王。
相悲得成长，同是外家恩。旧业废三亩，弱年成一门。城开山日早，吏散渚禽喧。东阁谬容止，予心君冀言。
传诏收方贡，登车著赐衣。榷商蛮客富，税地芋田肥。云白风雷歇，林清洞穴稀。炎凉君莫问，见即在忘归。
楚乡云水内，春日众山开。淮浪参差起，江帆次第来。独归初失桂，共醉忽停杯。汉诏年年有，何愁掩上才。
愁与醉相和，昏昏竟若何。感年怀阙久，失意梦乡多。雨里行青草，山前望白波。江楼覆棋好，谁引仲宣过。
褒谷通岷岭，青冥此路深。晚程椒瘴热，野饭荔枝阴。古郡三刀夜，春桥万里心。唯应对杨柳，暂醉卓家琴。
南想宣城郡，清江野戍闲。艨艟高映浦，睥睨曲随山。名寄图书内，威生将吏间。春行板桥暮，应伴庾公还。
霄汉正联飞，江湖又独归。暂欢同赐被，不待易朝衣。山雨迎军晚，芦风候火微。还当宴铃阁，谢守亦光辉。
二职亚陶公，归程与梦同。柳垂平泽雨，鱼跃大河风。混迹威长在，孤清志自雄。应嗤向隅者，空寄路尘中。
玉貌承严训，金声称上才。列筵青草偃，骤马绿杨开。潘县花添发，梅家鹤暂来。谁知望恩者，空逐路人回。
恭闻林下别，未至亦沾裳。荻岸雨声尽，江天虹影长。佩韦宗懒慢，偷橘爱芳香。遥想从公后，称荣在上堂。
组绶掩衰颜，辉光里第间。晚凉经灞水，清昼入商山。行境逢花发，弹琴见鹤还。唯应理农后，乡老贺君闲。
素舸载陶公，南随万里风。梅花成雪岭，橘树当家僮。祠掩荒山下，田开野荻中。岁终书善绩，应与古碑同。
玉勒侍行襜，郗超未有髯。守儒轻猎骑，承诲访沈潜。云势将峰杂，江声与屿兼。还当见王粲，应念二毛添。
玉人垂玉鞭，百骑带櫜鞬。从赏野邮静，献新秋果鲜。塞屯丰雨雪，虏帐失山川。遥想称觞后，唯当共被眠。
垂杨真可怜，地胜觉春偏。一穗雨声里，千条池色前。露繁光的皪，日丽影团圆。若到隋堤望，应逢花满船。
东门雪覆尘，出送陕城人。粉郭朝喧市，朱桥夜掩津。上寮应重学，小吏已甘贫。谢朓曾为掾，希君一比邻。
粲粲美仍都，清闲一贵儒。定交分玉剑，发咏写冰壶。风景随台位，河山入障图。上堂多庆乐，肯念谷中愚。
千山冰雪晴，山静锦花明。群鹤栖莲府，诸戎拜柳营。浪依巴字息，风入蜀关清。岂念在贫巷，竹林鸣鸟声。
晓日照楼船，三军拜峡前。白云随浪散，青壁与城连。万岭岷峨雪，千家橘柚川。还知楚河内，天子许经年。
巴字天边水，秦人去是归。栈长山雨响，溪乱火田稀。俗富行应乐，官雄禄岂微。魏舒终有泪，还识宁家衣。
炎天故绛路，千里麦花香。董泽雷声发，汾桥水气凉。府趋随宓贱，野宴接王祥。送客今何幸，经宵醉玉堂。
黄叶落不尽，苍苔随雨生。当轩置尊酒，送客归江城。竹里闻机杼，舟中见弟兄。岳阳贤太守，应为改乡名。
出身因强学，不以外家荣。年少无遗事，官闲有政声。晓山临野渡，落日照军营。共赏高堂下，连行弟与兄。
临杯忽泫然，非是恶离弦。尘陌望松雪，我衰君少年。幽僧曝山果，寒鹿守冰泉。感物如有待，况依回也贤。
相识少相知，与君俱已衰。笙镛新宅第，岐路古山陂。学道功难就，为儒事本迟。惟当与渔者，终老遂其私。
江平芦荻齐，五两贴樯低。绕郭覆晴雪，满船闻曙鸡。鳣鲂宜入贡，橘柚亦成蹊。还似海沂日，风清无鼓鼙。
云起山城暮，沈沈江上天。风吹建业雨，浪入广陵船。久是吴门客，尝闻谢守贤。终悲去国远，泪尽竹林前。
佳人比香草，君子即芳兰。宝器金罍重，清音玉佩寒。贡文齐受宠，献礼两承欢。鞍马并汾地，争迎陆与潘。
苍苍枫树林，草合废宫深。越水风浪起，吴王歌管沈。燕归巢已尽，鹤语冢难寻。旅泊彼何夜，希君抽玉琴。
昏昏醉老夫，灌顶遇醍醐。嫔御呈心镜，君王赐髻珠。降魔须战否，问疾敢行无。深契何相秘，儒宗本不殊。
含情脱佩刀，持以佐贤豪。是月霜霰下，伊人行役劳。事将名共易，文与行空高。去矣奉戎律，悲君为我曹。
高楼吹玉箫，车马上河桥。岐路自奔隘，壶觞终寂寥。芳兰生贵里，片玉立清朝。今日台庭望，心遥非地遥。
素壁画飞泉，从云落树颠。练垂疑叶响，云并觉枝偏。利物得双剑，为儒当一贤。应思洒尘陌，调膳亦芳鲜。
病老正相仍，忽逢张道陵。羽衣风淅淅，仙貌玉棱棱。叱我问中寿，教人祈上升。楼居五云里，几与武皇登。
四户八窗明，玲珑逼上清。外栏黄鹄下，中柱紫芝生。每带云霞色，时闻箫管声。望君兼有月，幢盖俨层城。
衔杯吹急管，满眼起风砂。大漠山沈雪，长城草发花。策行须耻战，虏在莫言家。余亦祈勋者，如何别左车。
暖景登桥望，分明春色来。离心自惆怅，车马亦裴回。远雪和霜积，高花占日开。从官竟何事，忧患已相催。
孤贱易蹉跎，其如酷似何。衰荣同族少，生长外家多。别国桑榆在，沾衣血泪和。应怜失行雁，霜霰寄烟波。
爱尔似龙媒，翩翩千里回。书从外氏学，竹自晋时栽。拥棹逢鸥舞，凭阑见雨来。上堂多庆乐，不醉莫停杯。
雷响风仍急，人归鸟亦还。乱云方至水，骤雨已喧山。田鼠依林上，池鱼戏草间。因兹屏埃雾，一咏一开颜。
洛浦想江津，悲欢共此辰。采花湖岸菊，望国旧楼人。雁别声偏苦，松寒色转新。传书问渔叟，借寇尔何因。
飞轩不驻轮，感激汉儒臣。气慑千夫勇，恩传万里春。古原收野燎，寒笛怨空邻。书此达良友，五陵风雨频。
清秋来几时，宋玉已先知。旷朗霞映竹，澄明山满池。葺桥双鹤赴，收果众猿随。韶乐方今奏，云林徒蔽亏。
萧条良夜永，秋草对衰颜。露下鸟初定，月明人自闲。独悲无旧业，共喜出时艰。为问功成后，同游何处山。
清源君子居，左右尽图书。三径春自足，一瓢欢有馀。庭莎成野席，阑药是家蔬。幽显岂殊迹，昔贤徒病诸。
经过里巷春，同是谢家邻。愿我觉衰早，荷君留醉频。松高犹覆草，鹤起暂萦尘。始悟达人志，患名非患贫。
联飞独不前，迥落海南天。贾傅竟行矣，邵公唯泫然。瘴开山更远，路极水无边。沈劣本多感，况闻原上篇。
清秋多暇日，况乃是夫君。习静通仙事，书空阅篆文。剑飞终上汉，鹤梦不离云。无限烟霄路，何嗟迹未分。
攀龙与泣麟，哀乐不同尘。九陌霄汉侣，一灯冥漠人。舟沈惊海阔，兰折怨霜频。已矣复何见，故山应更春。
祥光若可求，闺女夜登楼。月露浩方下，河云凝不流。铅华潜警曙，机杼暗传秋。回想敛馀眷，人天俱是愁。
凉风吹玉露，河汉有幽期。星彩光仍隐，云容掩复离。良宵惊曙早，闰岁怨秋迟。何事金闺子，空传得网丝。
不敢苦相留，明知不自由。嚬眉乍欲语，敛笑又低头。舞态兼些醉，歌声似带羞。今朝总见也，只不解人愁。
天香五凤彩，御马六龙文。雨露清驰道，风雷翊上军。高旌花外转，行漏乐前闻。时见金鞭举，空中指瑞云。
天乐下天中，云軿俨在空。铅黄艳河汉，笑语合笙镛。已见长随凤，仍闻不避熊。君王亲试舞，阊阖静无风。
延步爱清晨，空山日照春。蜜房那有主，石室自无邻。泉急鱼依藻，花繁鸟近人。谁言失徒侣，唯与老相亲。
步月访诸邻，蓬居宿近臣。乌裘先醉客，清镜早朝人。坏壁烟垂网，香街火照尘。悲荣俱是分，吾亦乐吾贫。
春风生百药，几处术苗香。人远花空落，溪深日复长。病多知药性，老近忆仙方。清节何由见，三山桂自芳。
河汉净无云，鸿声此夜闻。素心难比石，苍鬓欲如君。露槿月中落，风萤池上分。何言千载友，同迹不同群。
长安三月春，难别复难亲。不识冶游伴，多逢憔悴人。渐知欢澹薄，转觉老殷勤。去矣尽如此，此辞悲未陈。
壮志随年尽，谋身意未安。风尘交契阔，老大别离难。腊近晴多暖，春迟夜却寒。谁堪少兄弟，三十又无官。
终夜寝衣冷，开门思曙光。空阶一丛叶，华室四邻霜。望阙觉天迥，忆山愁路荒。途中一留滞，双鬓飒然苍。
清冬和暖天，老钝昼多眠。日爱闾巷静，每闻官吏贤。寒菹供家食，腐叶宿厨烟。且复执杯酒，无烦轻议边。
古村荒石路，岁晏独言归。山雪厚三尺，社榆粗十围。虬龙宁守蛰，鸾鹤岂矜飞。君子固安分，毋听劳者讥。
深山夜雪晴，坐忆晓山明。读易罢三卷，弹琴当五更。薜萝枯有影，嵓壑冻无声。此夕一相望，君应知我诚。
不觉老将至，瘦来方自惊。朝昏多病色，起坐有劳声。腠暖苦肌痒，藏虚唯耳鸣。桑公富灵术，一为保馀生。
华轩迩台座，顾影忝时伦。弱质偃弥旷，清风来亦频。恩辉坐凌迈，景物恣芳新。终乃愧吾友，无容私此身。
儒服策羸车，惠然过我庐。叙年惭已长，称从意何疏。作吏清无比，为文丽有馀。应嗤受恩者，头白读兵书。
玉洞秦时客，焚香映绿萝。新传左慈诀，曾与右军鹅。井臼阴苔遍，方书古字多。成都今日雨，应与酒相和。
竹窗闻远水，月出似溪中。香覆经年火，幡飘后夜风。性昏知道晚，学浅喜言同。一悟归身处，何山路不通。
古巷牛羊出，重门接柳阴。闲看入竹路，自有向山心。种药齐幽石，耕田到远林。愿同词赋客，得兴谢家深。
南北与山邻，蓬庵庇一身。繁霜疑有雪，枯草似无人。遂性在耕稼，所交唯贱贫。何言张掾傲，每重德璋亲。
夜宿密公室，话馀将昼兴。绕阶三径雪，当户一池冰。家训资风化，心源隐政能。明朝复何见，莱草古沟塍。
相逢空握手，往事不堪思。见少情难尽，愁深语自迟。草生分路处，雨散出山时。强得宽离恨，唯当说后期。
高柳满春城，东园有鸟声。折花朝露滴，漱石野泉清。心许陶家醉，诗逢谢客呈。应怜末行吏，曾是鲁诸生。
礼足一垂泪，医王知病由。风萤方喜夜，露槿已伤秋。顾以儿童爱，每从仁者求。将祈竟何得，灭迹在缁流。
当轩云月开，清夜故人杯。拥褐觉霜下，抱琴闻雁来。迎风君顾步，临路我迟回。双鬓共如此，此欢非易陪。
高甃绝行尘，开帘似有春。风倾竹上雪，山对酒边人。步暖先逢日，书空远见邻。还同内斋暇，登赏及诸姻。
高楼倚玉梯，朱槛与云齐。顾盼亲霄汉，谈谐息鼓鼙。洪河斜更直，野雨急仍低。今日陪尊俎，唯当醉似泥。
露白菊氛氲，西楼盛袭文。玉筵秋令节，金钺汉元勋。说剑风生座，抽琴鹤绕云。謏儒无以荅，愿得备前军。
玉壶倾菊酒，一顾得淹留。彩笔徵枚叟，花筵舞莫愁。管弦能驻景，松桂不停秋。为谢蓬蒿辈，如何霜霰稠。
琼尊犹有菊，可以献留侯。愿比三花秀，非同百卉秋。金英分蕊细，玉露结房稠。黄雀知恩在，衔飞亦上楼。
青舸锦帆开，浮天接上台。晚莺和玉笛，春浪动金罍。舟楫方朝海，鲸鲵自曝腮。应怜似萍者，空逐榜人回。
映竹水田分，当山起雁群。阳峰高对寺，阴井下通云。雪昼唯逢鹤，花时此见君。由来禅诵地，多有谢公文。
隔窗栖白鹤，似与镜湖邻。月照何年树，花逢几遍人。岸莎青有路，苔径绿无尘。永愿容依止，僧中老此身。
看月复听琴，移舟出树阴。夜村机杼急，秋水芰荷深。石静龟潜上，萍开果暗沈。何言奉杯酒，得见五湖心。
松高萝蔓轻，中有石床平。下界水长急，上方灯自明。空门不易启，初地本无程。回步忽山尽，万缘从此生。
把菊叹将老，上楼悲未还。短长新白发，重叠旧青山。霜气清衿袖，琴声引醉颜。竹林唯七友，何幸亦登攀。
寺凉高树合，卧石绿阴中。伴鹤惭仙侣，依僧学老翁。鱼沈荷叶露，鸟散竹林风。始悟尘居者，应将火宅同。
圆月出山头，七贤林下游。梢梢寒叶坠，滟滟月波流。凫鹄共思晓，菰蒲相与秋。明当此中别，一为望汀洲。
泉清兰菊稠，红果落城沟。保庆台榭古，感时琴瑟秋。硕儒欢颇至，名士礼能周。为谢邑中少，无惊池上鸥。
衰蹇步难前，上山如上天。尘泥来自晚，猿鹤到何先。万壑应孤磬，百花通一泉。苍苍此明月，下界正沈眠。
玉勒聚如云，森森鸾鹤群。据梧花罽接，沃盥石泉分。华味惭初识，新声喜尽闻。此山招老贱，敢不谢夫君。
绿砌红花树，狂风独未吹。光中疑有燄，密处似无枝。鸟动香轻发，人愁影屡移。今朝数片落，为报汉郎知。
引水香山近，穿云复绕林。才闻篱外响，已觉石边深。满处侵苔色，澄来见柳阴。微风月明夜，知有五湖心。
玉干一寻馀，苔花锦不如。劲堪和醉倚，轻好向空书。采拂稽山曲，因依释氏居。方辰将独步，岂与此君疏。
家寄五湖间，扁舟往复还。年年生白发，处处上青山。去国空知远，安身竟不闲。更悲江畔柳，长是北人攀。
圆月出高城，苍苍照水营。江中正吹笛，楼上又无更。洛下仍传箭，关西欲进兵。谁知五湖外，诸将但争名。
树老野泉清，幽人好独行。去闲知路静，归晚喜山明。兰芰通荒井，牛羊出古城。茂陵秋最冷，谁念一书生。
废寺连荒垒，那知见子真。关城夜有雪，冰渡晓无人。酒里唯多病，山中愿作邻。常闻兄弟乐，谁肯信家贫。
高木已萧索，夜雨复秋风。坠叶鸣丛竹，斜根拥断蓬。半侵山色里，长在水声中。此地何人到，云门去亦通。
瓶钵绕禅衣，连宵宿翠微。树开巴水远，山晓蜀星稀。识遍中朝贵，多谙外学非。何当一传付，道侣愿知归。
楚国青芜上，秋云似白波。五湖长路少，九派乱山多。谢守通诗宴，陶公许醉过。怃然饯离阻，年鬓两蹉跎。
谏猎名空久，多因病与贫。买书行几市，带雨别何人。客路山连水，军州日映尘。凄凉一分手，俱恨老相亲。
谋身当议罪，宁遣友朋闻。祸近防难及，愁长事未分。寂寥惊远语，幽闭望归云。亲戚如相见，唯应泣向君。
泥坂望青城，浮云与栈平。字形知国号，眉势识山名。编简尘封阁，戈鋋雪照营。男儿须聘用，莫信笔堪耕。
时难访亲戚，相见喜还悲。好学年空在，从戎事已迟。听琴泉落处，步履雪深时。惆怅多边信，青山共有期。
坐见春云暮，无因报所思。川平人去远，日暖雁飞迟。对酒山长在，看花鬓自衰。谁堪登灞岸，还作旧乡悲。
丛篁叫寒笛，满眼塞山青。才子尊前画，将军石上铭。猎声云外响，战血雨中腥。苦乐从来事，因君一涕零。
旧居无旧邻，似见故乡春。复对别离酒，欲成衰老人。客衣频染泪，军旅亦多尘。握手重相勉，平生心所因。
褒斜行客过，栈道响危空。路湿云初上，山明日正中。水程通海货，地利杂吴风。一别金门远，何人复荐雄。
传令收遗籍，诸儒喜饯君。孔家唯有地，禹穴但生云。编简知还续，虫鱼亦自分。如逢北山隐，一为谢移文。
黄河九曲流，缭绕古边州。鸣雁飞初夜，羌胡正晚秋。凄凉金管思，迢遰玉人愁。七叶推多庆，须怀杀敌忧。
欲成云海别，一夜梦天涯。白浪缘江雨，青山绕县花。风标当剧部，冠带称儒家。去矣谢亲爱，知予发已华。
郎马两如龙，春朝上路逢。鸳鸯初集水，薜荔欲依松。步帐歌声转，妆台烛影重。何言在阴者，得是戴侯宗。
累职比柴桑，清秋入楚乡。一船灯照浪，两岸树凝霜。亭吏趋寒雾，山城敛曙光。无辞折腰久，仲德在鸳行。
苦心三十载，白首遇艰难。旧地成孤客，全家赖钓竿。貌衰缘药尽，起晚为山寒。老病今如此，无人更问看。
千室暮山西，浮云与树齐。剖辞云落纸，拥吏雪成泥。野火芦千顷，河田水万畦。不知琴月夜，谁得听乌啼。
故交三四人，闻别共沾巾。举目是陈事，满城无至亲。身从丧日病，家自俭年贫。此去何堪远，遗孤在旧邻。
天晴禾黍平，畅目亦伤情。野店云日丽，孤庄砧杵鸣。川原唯寂寞，岐路自纵横。前后无俦侣，此怀谁与呈。
梦别一仙人，霞衣满鹤身。旌幢天路晚，桃杏海山春。种玉非求稔，烧金不为贫。自怜头白早，难与葛洪亲。
周郎三十馀，天子赐鱼书。龙节随云水，金铙动里闾。松声三楚远，乡思百花初。若转弘农守，萧咸事不如。
古堤迎拜路，万里一帆前。潮作浇田雨，云成煮海烟。吏闲唯重法，俗富不忧边。西掖今宵咏，还应寄阿连。
渐欲休人事，僧房学闭关。伴鱼浮水上，看鹤向林间。寺古秋仍早，松深暮更闲。月中随道友，夜夜坐空山。
依佛不违亲，高堂与寺邻。问安双树晓，求膳一僧贫。持咒过龙庙，翻经化海人。还同惠休去，儒者亦沾巾。
寒食空江曲，孤舟渺水前。斗鸡沙鸟异，禁火岸花然。日霁开愁望，波喧警醉眠。因看数茎鬓，倍欲惜芳年。
万戟淩霜布，森森瑞气间。垂衣当晓日，上寿对南山。济济延多士，跹跹舞百蛮。小臣无事谏，空愧伴鸣环。
鸣佩随鹓鹭，登阶见冕旒。无能裨圣代，何事别沧洲。闲夜贫还醉，浮名老渐羞。凤城春欲晚，郎吏忆同游。
带绶别乡亲，东为千里人。俗讹唯竞祭，地古不留春。野戍云藏火，军城树拥尘。少年何所重，才子又清贫。
鹤唳蒹葭晓，中流见楚城。浪清风乍息，山白月犹明。废路开荒木，归人种古营。悬闻正讹俗，邴曼更知名。
赐衣兼授节，行日郢中闻。花发登山庙，天晴阅水军。渔商三楚接，郡邑九江分。高兴应难遂，元戎有大勋。
孤鸾将鹤群，晴日丽春云。何幸晚飞者，清音长此闻。
发白晓梳头，女惊妻泪流。不知丝色后，堪得几回秋。
调箭又呼鹰，俱闻出世能。奔狐将迸雉，扫尽古丘陵。
亭亭七叶贵，荡荡一隅清。他日题麟阁，唯应独不名。
不见僧中旧，仍逢雨后春。惜花将爱寺，俱是白头人。
萤火飏莲丛，水凉多夜风。离人将落叶，俱在一船中。
移舟试望家，漾漾似天涯。日暮满潭雪，白鸥和柳花。
有月曾同赏，无秋不共悲。如何与君别，又是菊花时。
北苑罗裙带，尘衢锦绣鞋。醉眠芳树下，半被落花埋。
玉砌红花树，香风不敢吹。春光解天意，偏发殿南枝。
虹桥千步廊，半在水中央。天子方清暑，宫娃起夜妆。
辞辇复当熊，倾心奉六宫。君王若看貌，甘在众妃中。
见说南来处，苍梧接桂林。过秋天更暖，边海日长阴。巴路缘云出，蛮乡入洞深。信回人自老，梦到月应沈。碧水通春色，青山寄远心。炎方难久客，为尔一沾襟。
山前白鹤村，竹雪覆柴门。候客定为黍，务农因燎原。乳冰悬暗井，莲石照晴轩。贳酒邻里睦，曝衣场圃喧。依然望君去，余性亦何昏。
露幕拥簪裾，台庭饯伯鱼。綵衣人竞看，银诏帝亲书。知子当元老，为臣饯二疏。执圭期已迫，捧膳步宁徐。而我诚愚者，夫君岂病诸。探题多决胜，馔玉每分馀。荣比成功后，恩同造化初。甑尘方欲合，笼翮或将舒。榆荚钱难比，杨花雪不如。明朝古堤路，心断玉人车。
十载奉戎轩，日闻君子言。方将贺荣爵，遽乃怆离尊。岸转台阁丽，潭清弦管繁。松篁难晦节，雨露不私恩。坐使吏相勉，居为儒所尊。可怜桃李树，先发信陵门。
寂寞过朝昏，沈忧岂易论。有时空卜命，无事可酬恩。寄食依邻里，成家望子孙。风尘知世路，衰贱到君门。醉里因多感，愁中欲强言。花林逢废井，战地识荒园。怅别临晴野，悲春上古原。鸟归山外树，人过水边村。潘岳方称老，嵇康本厌喧。谁堪将落羽，回首仰飞翻。
相见翻惆怅，应怜责废官。过深惭禄在，识浅赖刑宽。独失耕农业，同思弟侄欢。衰贫羞客过，卑束会君难。放鹤登云壁，浇花绕石坛。兴远江海上，迹在是非端。林密风声细，山高雨色寒。悠然此中别，宾仆亦阑干。
云辟御筵张，山呼圣寿长。玉栏丰瑞草，金陛立神羊。台鼎资庖膳，天星奉酒浆。蛮夷陪作位，犀象舞成行。网已祛三面，歌因守四方。千秋不可极，花发满宫香。
静忆溪边宅，知君许谢公。晓霜凝耒耜，初日照梧桐。涧鼠喧藤蔓，山禽窜石丛。白云当岭雨，黄叶绕阶风。野果垂桥上，高泉落水中。欢荣来自间，羸贱赏曾同。月满珠藏海，天晴鹤在笼。馀阴如可寄，愿得隐墙东。
自别前峰隐，同为外累侵。几年亲酒会，此日有僧寻。学稼功还弃，论边事亦沈。众欢徒满目，专爱久离心。览鬓丝垂镜，弹琴泪洒襟。访田悲洛下，寄宅忆山阴。薄溜漫青石，横云架碧林。坏檐藤障密，衰菜棘篱深。流散俱多故，忧伤并在今。唯当俟高躅，归止共抽簪。
纶阁九华前，森沈綵仗连。洞门开旭日，清禁肃秋天。霜满朝容备，钟馀漏唱传。摇珰陪羽扇，端弁入炉烟。麟笔删金篆，龙绡荐玉编。汲书荀勖定，汉史蔡邕专。御竹潜通笋，宫池暗泻泉。乱丛萦弱蕙，堕叶洒枯莲。列署齐游日，重江并谪年。登封思议草，侍讲忆同筵。沧海风涛广，黝山瘴雨偏。唯应缄上宝，赠远一呈妍。
嵩高云日明，潘岳赋初成。篱槿花无色，阶桐叶有声。绛纱垂簟净，白羽拂衣轻。鸿雁悲天远，龟鱼觉水清。别弦添楚思，牧马动边情。田雨农官问，林风苑吏惊。松篁终茂盛，蓬艾自衰荣。遥仰凭轩夕，惟应喜宋生。
黄花古城路，上尽见青山。桑柘晴川口，牛羊落照间。野情随卷幔，军士隔重关。道合偏多赏，官微独不闲。鹤分琴久罢，书到雁应还。为谢登龙客，琼枝寄一攀。
敛板捧清词，恭闻侍直时。暮尘归众骑，邃宇舍诸司。华月先灯至，清风与簟随。乱萤光熠熠，行树影离离。龙卧人宁识，鹏抟鴳岂知。便因当五夜，敢望竹林期。
显晦澹无迹，贤哉常晏如。如何警孤鹤，忽乃传双鱼。叙以泉石旧，怅然风景馀。低回青油幕，梦寐白云居。玉洞桂香满，雪坛松影疏。沈思瞩仙侣，纾组正军书。积学早成道，感恩难遂初。梅生谅多感，归止岂吾庐。
三旬一休沐，清景满林庐。南郭群儒从，东床两客居。烧烟浮雪野，麦陇润冰渠。班白皆持酒，蓬茅尽有书。终期买寒渚，同此利蒲鱼。
寒月照秋城，秋风泉涧鸣。过时见兰蕙，独夜感衰荣。酒散同移疾，心悲似远行。以愚求作友，何德敢称兄。谷变波长急，松枯药未成。恐看新鬓色，怯问故人名。野泽云阴散，荒原日气生。羁飞本难定，非是恶弦惊。
夜问江西客，还知在楚乡。全身出部伍，尽室逐渔商。晴日游瓜步，新年对汉阳。月昏惊浪白，瘴起觉云黄。望岭家何处，登山泪几行。闽中传有雪，应且住南康。
积雨暮凄凄，羁人状鸟栖。响空宫树接，覆水野云低。穴蚁多随草，巢蜂半坠泥。绕池墙藓合，拥溜瓦松齐。旧圃平如海，新沟曲似溪。坏阑留众蝶，欹栋止群鸡。莠盛终无实，槎枯返有荑。绿萍藏废井，黄叶隐危堤。闾里欢将绝，朝昏望亦迷。不知霄汉侣，何路可相携。
暑雨青山里，随风到野居。乱沤浮曲砌，悬溜响前除。尘镜愁多掩，蓬头懒更梳。夜窗凄枕席，阴壁润图书。萧飒宜新竹，龙钟拾野蔬。石泉空自咽，药圃不堪锄。浊水淙深辙，荒兰拥败渠。繁枝留宿鸟，碎浪出寒鱼。桑屐时登望，荷衣自卷舒。应怜在泥滓，无路托高车。
盛德总群英，高标仰国桢。独安巡狩日，曾掩赵张名。业就难辞宠，朝回更授兵。晓川分牧马，夜雪覆连营。长策威殊俗，嘉谋翊圣明。画图规阵势，梦笔纪山行。绶拂池中影，珂摇竹外声。赐欢徵妓乐，陪醉问公卿。却忆经前事，翻疑得此生。分深存没感，恩在子孙荣。览镜愁将老，扪心喜复惊。岂言沈族重，但觉杀身轻。有泪沾坟典，无家集弟兄。东西遭世难，流浪识交情。阅古宗文举，推才慕正平。应怜守贫贱，又欲事躬耕。
乞假依山宅，蹉跎属岁周。弱荑轻采拾，钝质称归休。潘岳衰将至，刘桢病未瘳。步迟乘羽客，起晏滞书邮。幸以编方验，终贻骨肉忧。灼龟炉气冷，曝药树阴稠。语命心堪醉，伤离梦亦愁。荤膻居已绝，鸾鹤见无由。世累如尘积，年光剧水流。蹑云知有路，济海岂无舟。倚玉翻成难，投砖敢望詶。卑栖君就禄，羸惫我逢秋。腐叶填荒辙，阴萤出古沟。依然在遐想，愿子励风猷。
紫陌绝纤埃，油幢千骑来。剖辞纷若雨，奔吏殷成雷。圣泽初忧壅，群心本在台。海鳞方泼剌，云翼暂徘徊。芳室芝兰茂，春蹊桃李开。江湖馀派少，鸿雁远声哀。命厌蓍龟诱，年惊弟侄催。磨铅惭砥砺，挥策愧驽骀。玉管能喧谷，金炉可变灰。应怜费思者，衔泪亦衔枚。
谔谔汉名臣，从天令若春。叙辞皆诏旨，称宦即星辰。草木承风偃，云雷施泽均。威惩治粟尉，恩洽让田人。泉货方将散，京坻自此陈。五营俱益灶，千里不停轮。未远金门籍，旋清玉塞尘。硕儒推庆重，良友颂公频。鹤发逢新镜，龙门跃旧鳞。荷君偏有问，深感浩难申。
得接西园会，多因野性同。引藤连树影，移石间花丛。学就晨昏外，欢生礼乐中。春游随墨客，夜宿伴潜公。散帙灯惊燕，开帘月带风。朝朝在门下，自与五侯通。
五老正相寻，围棋到煮金。石摧丹井闭，月过洞门深。猿鸟三时下，藤萝十里阴。绿泉多草气，青壁少花林。自愧非仙侣，何言见道心。悠哉宿山口，雷雨夜沈沈。
泉响竹潇潇，潜公居处遥。虚空闻偈夜，清净雨花朝。放鹤临山阁，降龙步石桥。世尘徒委积，劫火定焚烧。苔壁云难聚，风篁露易摇。浮生亦无著，况乃是芭蕉。
城阙望烟霞，常悲仙路赊。宁知樵子径，得到葛洪家。犬吠松间月，人行洞里花。留诗千岁鹤，送客五云车。访世山空在，观棋日未斜。不知尘俗士，谁解种胡麻。
云戟曙沈沈，轩墀清且深。家传成栋美，尧宠结茅心。玉佩多依石，油幢亦在林。炉香诸洞暖，殿影众山阴。草奏风生笔，筵开雪满琴。客从龙阙至，僧自虎溪寻。萧洒延清赏，风流会素襟。终朝息尘步，一醉间华簪。
长裾间貔虎，遗庙盛攀登。白羽三千骑，红林一万层。元臣达幽契，祝史告明徵。抚坐悲今古，瞻容感废兴。回风卷丛柏，骤雨湿诸陵。倏忽烟花霁，当营看月生。
白水遍沟塍，青山对杜陵。晴明人望鹤，旷野鹿随僧。古柳连巢折，荒堤带草崩。阴桥全覆雪，瀑溜半垂冰。斗鼠摇松影，游龟落石层。韶光偏不待，衰败巧相仍。桂树曾争折，龙门几共登。琴师阮校尉，诗和柳吴兴。舐笔求书扇，张屏看画蝇。卜邻空遂约，问卦独无徵。投足经危路，收才遇直绳。守农穷自固，行乐病何能。掩帙蓬蒿晚，临川景气澄。飒然成一叟，谁更慕鶱腾。
诗礼挹馀波，相欢在琢磨。琴尊方会集，珠玉忽骈罗。谢族风流盛，于门福庆多。花攒骐骥枥，锦绚凤凰窠。咏雪因饶妹，书经为爱鹅。仍闻广练被，更有远儒过。
林香雨气新，山寺绿无尘。遂结云外赏，共游天上春。鹤鸣金阙丽，僧语竹房邻。待月水流急，惜花风起频。何方非坏境，此地有归人。回首空门路，皤然一幻身。
独鹤寄烟霜，双鸾思晚芳。旧阴依谢宅，新艳出萧墙。蝶散摇轻露，莺衔入夕阳。雨朝胜濯锦，风夜剧焚香。断日千层艳，孤霞一片光。密来惊叶少，动处觉枝长。布影期高赏，留春为远方。尝闻赠琼玖，叨和愧升堂。
可怜云木丛，满禁碧濛濛。色润灵泉近，阴清辇路通。玉坛标八桂，金井识双桐。交映凝寒露，相和起夜风。数枝盘石上，几叶落云中。燕拂宜秋霁，蝉鸣觉昼空。翠屏更隐见，珠缀共玲珑。雷雨生成早，樵苏禁令雄。野藤高助绿，仙果迥呈红。惆怅缭垣暮，兹山闻暗蛩。
参差岩障东，云日晃龙宫。石净非因雨，松凉不为风。恋泉将鹤并，偷果与猿同。眼界尘虽染，心源蔽已通。莲花国何限，贝叶字无穷。早晚登麟阁，慈门欲付公。
一门三代贵，非是主恩偏。破虏山铭在，承家剑艺全。夺旗貂帐侧，射虎雪林前。雁塞逢兄弟，云州发管弦。冻河光带日，枯草净无烟。儒者曾修武，因贻上将篇。
分路引鸣驺，喧喧似陇头。暂移西掖望，全解北门忧。专幕临都护，分曹制督邮。积冰营不下，盛雪猎方休。白草连胡帐，黄云拥戍楼。今朝送旌旆，一减鲁儒羞。
玉壶冰始结，循吏政初成。既有虚心鉴，还如照胆清。瑶池惭洞澈，金镜让澄明。气若朝霜动，形随夜月盈。临人能不蔽，待物本无情。怯对圆光裹，妍蚩自此呈。
文翰走天下，琴尊卧洛阳。贞元朝士尽，新岁一悲凉。名早缘才大，官迟为寿长。时来知病已，莫叹步趋妨。
洪钟发长夜，清响出层岑。暗入繁霜切，遥传古寺深。何城乱远漏，几处杂疏砧。已警离人梦，仍沾旅客襟。待时当命侣，抱器本无心。傥若无知者，谁能设此音。
荐冰朝日后，辟庙晓光清。不改晶荧质，能彰语露情。且无霜共洁，岂与水均明。在捧摇寒色，当呈表素诚。凝姿陈俎豆，浮彩映窗楹。皎皎盘盂侧，棱棱严气生。
江郭带林峦，津亭倚槛看。水风蒲叶战，沙雨鹭鹚寒。晚木初凋柳，秋丛欲败兰。哀猿自相叫，乡泪好无端。
四孟逢秋序，三元得气中。云迎碧落步，章奏玉皇宫。坛滴槐花露，香飘柏子风。羽衣凌缥缈，瑶毂辗虚空。久慕餐霞客，常悲习蓼虫。青囊如可授，从此访鸿蒙。
华堂良宴开，星使自天来。舞转朱丝逐，歌馀素扇回。水光凌曲槛，夜色霭高台。不在宾阶末，何由接上台。
芍药斩新栽，当庭数朵开。东风与拘束，留待细君来。
春风杨柳陌，连骑醉离觞。千里远山碧，一条归路长。花开愁北渚，云去渡南湘。东望濛濛处，烟波是故乡。
妾本怀春女，春愁不自任。迷魂随凤客，娇思入琴心。托援交情重，当垆酌意深。谁家有夫婿，作赋得黄金。
霜秋自断魂，楚调怨离分。魄散瑶台月，心随巫峡云。蛾眉谁共画，凤曲不同闻。莫似湘妃泪，斑斑点翠裙。
忽见除书到，韩君又学官。死生纵有命，人事始知难。烈火先烧玉，庭芜不养兰。山夫与刺史，相对两巑岏。
干禄无便佞，宜知黜此身。员郎犹小小，国学大频频。孤宦心肝直，天王苦死嗔。朝廷无谏议，谁是雪韩人。
何事遭朝贬，知何被不容。不如思所自，只欲涕无从。爵服何曾好，荷衣已惯缝。朝官莫相识，归去老岩松。
力小垂垂上，天高又不登。致身唯一己，获罪则颜朋。禄位埋坑阱，康庄垒剑棱。公卿共惜取，莫遣玉山崩。
谁怜野田子，海内一韩侯。左道官虽乐，刚肠得健无。功名生地狱，礼教死天囚。莫言耕种好，须避蒺藜秋。
殷勤惜此夜，此夜在逡巡。烛尽年还别，鸡鸣老更新。傩声方去病，酒色已迎春。明日持杯处，谁为最后人。
何处堪惆怅，情亲不得亲。兴宁楼上月，辜负酒家春。
去年留不住，年来也任他。当垆一榼酒，争奈两年何。
老来经节腊，乐事甚悠悠。不及儿童日，都卢不解愁。
人生都几日，一半是离忧。但有尊中物，从他万事休。
爱酒如偷蜜，憎醒似见刀。君为曲糵主，酒醴莫辞劳。
泉溜潜幽咽，琴鸣乍往还。长风剪不断，还在树枝间。
竹下青莎中，细长三四片。主人虽不归，长见主人面。
自顾拨不转，何敢当主人。竹弟有清风，可以娱嘉宾。
竹弟谢石兄，清风非所任。随分有萧瑟，实无坚重心。
竹弟虽让客，不敢当客恩。自惭埋没久，满面苍苔痕。
遍索天地间，彼此最痴癖。主人幸未来，与君为莫逆。
兰兰是小草，不怕郎君骂。愿得随君行，暂到嵩山下。
粉末为四体，春风为生涯。愿得纷飞去，与君为眼花。
君是轻薄子，莫窥君子肠。且须看雀儿，雀儿衔尔将。
昨夜霜月明，果有清音生。便欲走相和，愁闻寒玉声。
卜筑郊原古，青山无四邻。扶疏绕屋树，寂寞独归人。
高情推谢守，善政属绵州。未落紫泥诏，闲登白雪楼。晴江如送日，寒岭镇迎秋。满壁朝天士，唯予不系舟。
玄象今何应，时和政亦平。祥为一人寿，色映九霄明。皎洁垂银汉，光芒近斗城。含规同月满，表瑞得天清。甘露盈条降，非烟向日生。无如此嘉祉，率土荷秋成。
图画越王楼，开缄慰别愁。山光涵雪冷，水色带江秋。云岛孤征雁，烟帆一叶舟。向风舒霁景，如伴谢公游。
异产应尧年，龙媒顺制牵。权奇初得地，躞蹀欲行天。讵假调金埒，宁须动玉鞭。嘶风深有恋，逐日定无前。周满誇常驭，燕昭恨不传。应知流赭汗，来自海西偏。
万壑朝溟海，萦回岁月多。无如此沟水，咫尺奉天波。
朔风振林壑，楼殿虚无间。半夜云开月，流水满空山。
丹心何所喻，唯水并清虚。莫测千寻底，难知一勺初。内明非有物，上善本无鱼。澹泊随高下，波澜逐卷舒。养蒙方浩浩，出险每徐徐。若灌情田里，常流尽不如。
习习和风至，过条不自鸣。暗通青律起，远傍白蘋生。拂树花仍落，经林鸟自惊。几牵萝蔓动，潜惹柳丝轻。入谷迷松响，开窗失竹声。薰弦方在御，万国仰皇情。
寿夭虽云命，荣枯亦大偏。不知雷氏剑，何处更冲天。
姓氏司空贵，官班御史卑。老夫如且在，不用叹屯奇。
氏族司空贵，官班御史雄。老夫如且在，未可叹途穷。
未识都君面，频输复分钱。苦心事笔砚，得志助花钿。徒步求秋赋，持杯给暮饘。力微多谢病，非不奉同年。
莫话诗中事，诗中难更无。吟安一个字，撚断数茎须。险觅天应闷，狂搜海亦枯。不同文赋易，为著者之乎。
瑞雪落纷华，随风一向斜。地平铺作月，天迥撒成花。客满烧烟舍，牛牵卖炭车。吾皇忧挟纩，犹自问君家。
十六胜三五，中天照大荒。秪讹些子缘，应号没多光。桂老犹全在，蟾深未煞忙。难期一年事，到晓泥诗章。
兀兀坐无味，思量谁与邻。数星深夜火，一个远乡人。雁翥天微雪，风号树欲春。愁章自难过，不觉苦吟频。
龙墀初立仗，鸳鹭列班行。元日燕脂色，朝天桦烛香。表章堆玉案，缯帛满牙床。三百年如此，无因及我唐。
十二街如市，红尘咽不开。洒蹄骢马汗，没处看花来。
自是碙砂发，非干骇石伤。牒高身上职，碗大背边创。
种荷玉盆里，不及沟中水。养雉黄金笼，见草心先喜。
乱山难问主，相续碧嶙嶙。何处烟霞里，犹眠经济人。楼高看有意，雨过色弥新。待取科名了，终期隐此身。
节逢清景至，占气二仪中。独喜登台日，先知应候风。呈祥光舜化，表庆感尧聪。既与乘时叶，还将入律同。微微万井遍，习习九门通。更绕炉烟起，殷勤报岁功。
风清物候残，萧洒报将寒。扫得天衢静，吹来眼界宽。条鸣方有异，虫思乱无端。就树收鲜腻，冲池起涩澜。过山岚可掬，度月色宜看。华实从兹始，何嗟岁序殚。
邂逅款良宵，殷勤荷胜招。弥天俄若旧，初地岂成遥。酒蚁倾还泛，心猿躁似调。谁怜失群雁，长苦业风飘。
龙门依禦沟，凤辖转芳洲。云峰初辨夏，麦气早迎秋。山翠馀烟积，川平晚照收。浪随文鹢转，渡逐彩鸳浮。风花轻未落，岩泉咽不流。一辞金谷苑，空想竹林游。
拂汉星旗转，分霄日羽明。将追会阜迹，更勒岱宗铭。林戈咽济岸，兽鼓震河庭。叶箭凌寒矫，鸟弓望晓惊。已降汾水作，仍深迎渭情。
望幸三秋暮，登高九日初。朱旗巡汉苑，翠帟俯秦墟。宠极萸房遍，恩深菊酎馀。承欢何以荅，万亿奉宸居。
天跸三乘启，星舆六辔行。登高凌宝塔，极目遍王城。神卫空中绕，仙歌云外清。重阳千万寿，率舞颂升平。
地灵传景福，天驾俨钩陈。佳哉藩邸旧，赫矣梵宫新。香塔鱼山下，禅堂雁水滨。珠幡映白日，镜殿写青春。甚欢延故吏，大觉拯生人。幸承歌颂末，长奉属车尘。
命将择耆年，图功胜必全。光辉万乘饯，威武二庭宣。中衢横鼓角，旷野蔽旌旃。推食天厨至，投醪御酒传。凉风过雁苑，杀气下鸡田。分阃恩何极，临岐动睿篇。
丽锦疋云终，襜襜展向风。花开翻覆翠，色乱动摇红。缕散悠扬里，文回照灼中。低垂疑步障，吹起作晴虹。既与丘迟梦，深知卓氏功。还乡将制服，从此表亨通。
帝曰简才能，旌贤在股肱。文章体一变，礼乐道逾弘。芸阁英华入，宾门鹓鹭登。恩筵过所望，圣泽实超恒。夏叶开红药，馀花发紫藤。微臣亦何幸，叨此预文朋。
审官思共理，多士属惟唐。历选台庭旧，来熙帝业昌。入朝师百辟，论道协三光。垂拱咨元老，亲贤辅少阳。登庸崇礼送，宠德耀宸章。御酒飞觞洽，仙闱雅乐张。荷恩思有报，陈力愧无良。愿罄公忠节，同心奉我皇。
俱飞仍失路，綵服迩清波。地积东南美，朝遗甲乙科。客愁千里别，春色五湖多。明日旧山去，其如相望何。
出硖寄趣少，晚行偏忆君。依然向来处，官路溪边云。兹路岂不剧，能无俗累纷。槐阴永未合，泉声细犹闻。弥叹春罢酒，牵卑从此分。登高望城入，斜影半风薰。
献书嗟弃置，疲拙归田园。且事计然策，将符公冶言。桑榆清暮景，鸡犬应遥村。蚕罢里闾晏，麦秋田野喧。涧声连枕簟，峰势入阶轩。未奏东山妓，先倾北海尊。陇瓜香早熟，庭果落初繁。更惬野人意，农谈朝竟昏。
自从别銮殿，长门几度春。不知金屋里，更贮若为人。
弘阁陈芳宴，佳宾此会难。交逢贵日重，醉得少时欢。舒黛凝歌思，求音足笔端。一闻清佩动，珠玉夜珊珊。
南国韶光早，春风送腊来。水堤烟报柳，山寺雪惊梅。练色铺江晚，潮声逐渚回。青旗问沽酒，何处拨寒醅。
丽汉金波满，当筵玉斝倾。因思频聚散，几复换亏盈。光彻离襟冷，声符别管清。那堪还目此，两地倚楼情。
离情折杨柳，此别异春哉。含露东篱艳，汎香南浦杯。惜持行次赠，留插醉中回。暮齿如能制，玉山甘判颓。
储禁铜扉启，宸行玉轪遥。空怀寿街吏，尚隔寝门朝。北首瞻龙戟，尘外想鸾镳。飞文映仙榜，沥思叶神飙。帝念纡苍璧，乾文焕紫霄。归塘横笔海，平圃振词条。欲应重轮曲，锵洋韵九韶。
观农巡井邑，长望历山川。拥涧开新耨，缘崖指火田。荒村无径陌，古戍有风烟。瓠叶萦篱长，藤花绕架悬。岸高攒树石，水净写云天。回首乡关路，行歌犹喟然。
宝宫星宿劫，香塔鬼神功。王游盛尘外，睿览出区中。日宇开初景，天词掩大风。微臣谢时菊，薄采入芳丛。
天道宁殊俗，慈仁乃戢兵。怀荒寄赤子，忍爱鞠苍生。月下琼娥去，星分宝婺行。关山马上曲，相送不胜情。
凭轩聊一望，春色几芬菲。野外烟初合，楼前花正飞。娇莺弄新响，斜日散馀晖。谁忍孤游客，言念独依依。
令弟与名兄，高才振两京。别序闻鸿燕，离章动鹡鸰。远朋驰翰墨，胜地写丹青。风月相思夜，劳望颍川星。
龙图冠胥陆，凤驾指云亭。非烟泛济浦，绿字启河汀。画裳晨应月，文戟曙分星。四田巡揖礼，三驱道契经。行欣奉万岁，窃抃偶千龄。
朝日上团团，照见先生盘。盘中何所有，苜蓿长阑干。饭涩匙难绾，羹稀箸易宽。只可谋朝夕，何由保岁寒。
扬舲穷海岛，选胜访神仙。鬼斧巧开凿，仙踪常往还。东瓯冥漠外，南越渺茫间。为问容成子，刀圭乞驻颜。
高鉴清洞彻，儒风入进难。诏书增宠命，才子益能官。门带山光晚，城临江水寒。唯馀好文客，时得咏幽兰。
都尉今无事，时清但闭关。夜霜戎马瘦，秋草射堂闲。位以穿杨得，名因折桂还。冯唐真不遇，叹息鬓毛斑。
日晚梧桐落，微寒入禁垣。月悬三雀观，霜度万秋门。艳舞矜新宠，愁容泣旧恩。不堪深殿里，帘外欲黄昏。
黄鸟翻红树，青牛卧绿苔。渚宫歌舞地，轻雾锁楼台。
重关钟漏通，夕敞凤皇宫。双阙祥烟里，千门明月中。酒杯浮湛露，歌曲唱流风。侍臣咸醉止，恒惭恩遇崇。
珠阙昆山远，银宫涨海悬。送君从此路，城郭几千年。云雾含丹景，桑麻覆细田。笙歌未尽曲，风驭独泠然。
昔掩佳城路，曾惊壑易迁。今接宜都里，翻疑海作田。镂鼎名应大，生金字不传。风飙吹白日，罗绮拭黄泉。象凤笙留国，成龙剑上天。长乐移新垄，咸阳失旧阡。川流徒漫漫，神理竟绵绵。伫见飞来鹤，沈嗟不学仙。
珠箔因风起，飞蛾入最能。不教人夜作，方便杀明灯。
禁园纡睿览，仙棹叶宸游。洛北风花树，江南彩画舟。荣生兰蕙草，春入凤皇楼。兴尽离宫暮，烟光起夕流。
曾是归家客，今年且未旋。游鳞方有待，织网岂能捐。向水烟波夕，吟风岁月迁。莓苔生古岸，葭菼变清川。不逐沧波叟，还宗内外篇。良辰难自掷，此日愿忘筌。
再入青锁闱，忝官诚自非。拂尘惊物在，开户似僧归。积草渐无径，残花犹洒衣。禁垣偏日近，行坐是恩辉。
峻极位何崇，方知造化功。降灵逢圣主，望幸表维嵩。隐映连青壁，嵯峨向碧空。象车因叶瑞，龙驾愿升中。万岁声长在，千岩气转雄。东都歌盛事，西笑伫皇风。
葬仪从俭礼，刊石荷尧君。露迹垂繁字，天哀洒丽文。诏深荣嗣子，海变记孤坟。宝思皆涵象，皇心永念勋。雅词黄绢妙，渥泽紫泥分。青史应同久，芳名万古闻。
宸翰符玄造，荣题国子门。笔锋回日月，字势动乾坤。檐下云光绝，梁间鹊影翻。张英圣莫拟，索靖妙难言。为著盘龙迹，能彰舞凤蹲。更随垂露像，常以沐皇恩。
传警千门寂，南郊綵仗回。但惊龙再见，谁识日双开。德泽施云雨，恩光变烬灰。阅兵貔武振，听乐凤皇来。候刻移宸辇，遵时集观台。多惭远臣贱，不得礼容陪。
尧年听野老，击壤复何云。自谓欢由己，宁知德在君。气平闲易畅，声贺作难分。耕凿方随日，恩威比望云。篑桴均下调，和木等南薰。无落于吾事，谁将帝已闻。
帝德方多泽，莓莓井径同。八方甘雨布，四远报年丰。廒庾千厢在，幽流万壑通。候时勤稼穑，击壤乐农功。畎亩人无惰，田庐岁不空。何须忧伏腊，千载贺尧风。
骊岫接新丰，岧峣驾碧空。凿山开秘殿，隐雾蔽仙宫。绛阙犹栖凤，雕梁尚带虹。温泉曾浴日，华馆旧迎风。肃穆瞻云辇，深沉闭绮栊。东郊望幸处，瑞气霭濛濛。
南天春雨时，那鉴雪霜姿。众类亦云茂，虚心能自持。多留晋贤醉，早伴舜妃悲。晚岁君能赏，苍苍劲节奇。
西陆行终令，东篱始再阳。绿英初濯露，金蕊半含霜。自有兼材用，那同众草芳。献酬樽俎外，宁有惧豺狼。
许厕高斋唱，涓泉定不如。可怜谯记室，流水满禅居。
猎蕙微风远，飘弦唳一声。林梢鸣淅沥，松径夜凄清。
魄依钩样小，扇逐汉机团。细影将圆质，人间几处看。
露涤清音远，风吹数叶齐。声声似相接，各在一枝栖。
双栖绿池上，朝暮共飞还。更忆将雏日，同心莲叶间。
绿英满香砌，两两鸳鸯小。但娱春日长，不管秋风早。
黠虏犹违命，烽烟直北愁。却教严谴妾，不敢向松州。
昨望巫山峡，流泪满征衣。今赴长安道，含笑逐春归。
玉座新规盛，金章旧制非。列城初执礼，清庙重垂衣。不睹千箱咏，翻愁五稼微。祇将蘋藻洁，宁在饩牢肥。徙市行应谬，焚巫事亦违。至诚期必感，昭报意犹希。海日明朱槛，溪烟湿画旗。回瞻郡城路，未欲背山归。
藉草与行莎，相看日未斜。断崖分鸟道，疏树见人家。望远临孤石，吟馀落片霞。野情看不足，归路思犹赊。
十载别仙峰，峰前千古踪。阴王修道处，云雪满高松。洞口风雷异，池心星汉重。明朝下山去，片月落残钟。
野寺寒塘晓，游人一梦分。钟残数树月，僧起半岩云。宿鸟惊初见，幽泉落不闻。吟馀凭前槛，红叶下纷纷。
昨日尊前折，万人酣晓香。今朝篱下见，满地委残阳。得失片时痛，荣枯一岁伤。未将同腐草，犹更有重霜。
落日五湖游，烟波处处愁。沈浮千古事，谁与问东流。
渺渺无穷尽，风涛几日平。年光与人事，东去一声声。
花发鸟仍啼，行行路欲迷。二真无问处，虚度武陵溪。
旧山诸隐沦，身在苦无身。莫锁白云路，白云多误人。
处世曾无著，生前事尽非。一瓶兼一衲，南北去如归。
昔别容如玉，今来鬓若丝。泪痕应共见，肠断阿谁知。
瑞气绕宫楼，皇居信上游。远冈连圣祚，平地载神州。会合皆重译，潺湲近八流。中兴岂假问，据此自千秋。
寥泬敞延英，朝班立位横。宣传无草动，拜舞有衣声。鸳瓦霜消湿，虫丝日照明。辛勤自不到，遥见似前程。
处处是欢心，时康岁已深。不同三尺剑，应似五弦琴。寿笑山犹尽，明嫌日有阴。何当怜一物，亦遣断愁吟。
曙质绝埃氛，彤庭列禁军。圣颜初对日，龙尾竞缘云。佩响交成韵，帘阴暖带纹。逍遥岂有事，于此咏南薰。
日日听歌谣，区中尽祝尧。虫蝗初不害，夷狄近全销。史笔惟书瑞，天台绝见妖。因令匹夫志，转欲事清朝。
品物尽昭苏，神功复帝谟。他时应有寿，当代且无虞。赐历通遐俗，移关入半胡。鹪鹩一何幸，于此寄微躯。
无战复无私，尧时即此时。焚香临极早，待月卷帘迟。端拱乾坤内，何言黈纩垂。君看圣明验，只此是神龟。
旭日上清穹，明堂坐圣聪。衣裳承瑞气，冠冕盖重瞳。花木经宵露，旌旗入仗风。何期于此地，见说是神工。
五帝三皇主，萧曹魏邴臣。文章惟返朴，戈甲尽生尘。谏纸应无用，朝纲自有伦。升平不可记，所见是闲人。
琴剑事行装，河关出北方。秦音尽河内，魏画自黎阳。野日村苗熟，秋霜馆叶黄。风沙问船处，应得立清漳。
少载琴书去，须知暂佐军。初程见西岳，尽室渡横汾。元日何州在，枯风宿馆闻。都门送行处，青紫骑纷纷。
一曲大河声，全家几日行。从容长约夜，差互忽离城。镇北胡沙浅，途中霍岳横。相逢莫已讯，诗雅负雄名。
榆关到不可，何况出榆关。春草临岐断，边楼带日闲。人归穹帐外，鸟乱废营间。此地堪愁想，霜前作意还。
边城官尚恶，况乃是羁游。别路应相忆，离亭更少留。黄沙人外阔，飞雪马前稠。甚险穹庐宿，无为过代州。
海日东南出，应开岭上扉。扫坛花入彗，科竹露沾衣。饭后嫌身重，茶中见鸟归。相思爱民者，难说与亲违。
自得高闲性，平生向北栖。月潭云影断，山叶雨声齐。庭树人书匝，栏花鸟坐低。相留永不忘，经宿话丹梯。
驱马复乘流，何时发虎丘？全家上南岳，一尉事诸侯。茶煮朝宗水，船停调角州。炎方好将息，卑湿旧堪忧。
茫茫驱匹马，归处是荒榛。猿迹破庭雪，鼠踪生甑尘。开门冲网断，扫叶放苔匀。为惜诗情错，应难致此身。
萧条秋雨地，独院阻同群。一夜惊为客，多年不见君。边心生落日，乡思羡归云。更在相思处，子规灯下闻。
一行千里外，几事寸心间。才子贫堪叹，男儿别是闲。黄河淹华岳，白日照潼关。若值乡人问，终军贱不还。
满魄断埃氛，牵吟并舍闻。一年唯此夜，到晚愿无云。待赏从初出，看行过二分。严城亦已闭，悔不预期君。
梦想青山寺，前年住此中。夜堂吹竹雨，春地落花风。旧句师曾见，清斋我亦同。浮生蹇莫问，辛苦未成功。
寒空孤鸟度，落日一僧归。近寺路闻梵，出郊风满衣。步摇瓶浪起，盂戛磬声微。还坐栖禅所，荒山月照扉。
门前虽有径，绝向世间行。薙草因逢药，移花便得莺。甘贫原是道，苦学不为名。莫怪苍髭晚，无机任世情。
去扫冬林下，闲持未遍经。为山低凿牖，容月广开庭。旧叶云千里，生涯水一瓶。还应觅新句，看雪倚禅扃。
无媒甘下飞，君子尚麻衣。岁月终荣在，家园近且归。山光临舜庙，河气隔王畿。甚积汤原思，青青宿麦肥。
权门多见薄，吾道岂终行。散地徒忧国，良时不在城。花繁春正王，茶美梦初惊。赖有兹文在，犹堪畅此生。
几世瞢农桑，凶年竟失乡。朽关生湿菌，倾屋照斜阳。雨水淹残臼，葵花压倒墙。明时岂致此，应自负苍苍。
傍舍虫声满，残秋宿雨村。远劳才子骑，光顾野人门。败叶盘空蔓，彫丛露暗根。相携未尽语，川月照黄昏。
绿草闭闲院，悄然花正开。新年人未去，戊日燕还来。雨地残枯沫，灯窗积旧煤。归田语不忘，樗散料非才。
一榜尽精选，此身犹陆沈。自无功谠分，敢抱怨尤心。暖陌开花气，春居闭日阴。相知岂不有，知浅未知深。
暂屈固何恨，所忧无此时。隔年空仰望，临日又参差。劳力且成病，壮心能不衰。犹将琢磨意，更欲候宗师。
关东归不得，岂是爱他乡。草碧馀花落，春闲白日长。全家期圣泽，半路敢农桑。独立应无侣，浮生欲自伤。
疏拙自沈昏，长安岂是村。春非闲客事，花在五侯门。道僻惟忧祸，诗深不敢论。扬雄若有荐，君圣合承恩。
旧论已浮海，此心犹滞秦。上僚如报国，公道岂无人。岩隐悬溪瀑，城居入榻尘。渔舟即拟去，不待晚年身。
长安那不住，西笑又东行。若以贫无计，何因事有成。云峰天外出，江色草中明。谩忝相于分，吾言世甚轻。
孤岛如江上，诗家犹闭门。一池分倒影，空舸系荒根。烟湿高吟石，云生偶坐痕。登临有新句，公退与谁论。
幕府尽平蛮，客留戎阃间。急流霜夹水，轻霭日连山。设醴徒惭楚，为郎未姓颜。斯文苦不胜，会拟老民间。
贵宅登临地，春来见物华。远江桥外色，繁杏竹边花。戍客烽楼迥，文君酒幔斜。新题好不极，珠府未穷奢。
一战便抽兵，蛮孤吉浪平。通连无旧穴，要害有新城。昼卒烽前寝，春农界上耕。高楼一拟望，新雨剑南清。
泸水断嚣氛，妖巢已自焚。汉江无敌国，蛮物在回军。越巂通游国，苴哶闭聚蚊。空馀罗凤曲，哀思满边云。
流落伤寒食，登临望岁华。村毬高过索，坟树绿和花。晋聚应搜火，秦喧定走车。谁知恨榆柳，风景似吾家。
溪边人浣纱，楼下海棠花。极望虽怀土，多情拟置家。前山应象外，此地已天涯。未有销忧赋，梁王礼欲奢。
丈室久多病，小园晴独游。鸣蛩孤烛雨，啅雀一篱秋。圣主恩难谢，生灵志亦忧。他年谁识我，心迹在徐州。
温燠坐相侵，罗襦一水沈。拜深知有意，令背不无心。近住应名玉，前生约姓阴。东山期已定，相许便抽簪。
何事尽参差，惜哉吾子诗。日令销此道，天亦负明时。有路当重振，无门即不知。何当见尧日，相与啜浇漓。
尽日行方到，何年独此林。客归惟鹤伴，人少似师心。坐石落松子，禅床摇竹阴。山灵怕惊定，不遣夜猿吟。
长安千万蹊，迷者自多迷。直性身难达，良时日易低。环檐消旧雪，晴气满春泥。那得同君去，逢峰苦爱齐。
繁总近何如，君才必有馀。身欢步兵酒，吏写鲁连书。坐默闻鼙吹，庭班见雪初。沈碑若果去，一为访邻居。
至老不相疏，斯言不是虚。两心宜一体，同舍又邻居。晓角秋砧外，清云白月初。从军何有用，未造鲁连书。
三峡与三壕，门阑梦去劳。细冰和洛水，初雪洒嵩高。大雅何由接，微荣亦已逃。寒窗不可寐，风地叶萧骚。
相逢听一吟，惟我不降心。在世忧何事，前生得至音。蒲多南去远，汾尽北游深。为宿关亭日，苍苍晓欲临。
亭午四邻睡，院中唯鸟鸣。当门塞鸿去，欹枕世人情。地燥苍苔裂，天凉晚月生。归家岂不愿，辛苦未知名。
日日闲车马，谁来访此身。一门兼鹤静，四院与僧邻。雨室墙穿溜，风窗笔染尘。空馀气长在，天子用平人。
故国有如梦，省来长远游。清晨起闲院，疏雨似深秋。宿寝书棱叠，行吟杖迹稠。天晴岂能出，春暖未更裘。
此地潜龙寺，何基即帝台。细花庭树荫，清气殿门开。长老多相识，旬休暂一来。空空亦拟解，干进幸无媒。
高户列禅房，松门到上方。像开祇树岭，人施蜀城香。地遍磷磷石，江移孑孑樯。林僧语不尽，身役事梁王。
貔虎直沙壖，严更护早眠。簇霜孤驿树，落日下江船。暂去非吴起，终休爱鲁连。平羌无一术，候吏莫加笾。
一阁见一郡，乱流仍乱山。未能终日住，尤爱暂时闲。唱棹吴门去，啼林杜宇还。高僧不可羡，西景掩禅关。
像阁与山齐，何人致石梯。万烟生聚落，一崦露招提。斋月人来上，残阳鸽去栖。从边亦已极，烽火是沈黎。
三面接渔樵，前门向郡桥。岸沙崩橘树，山径入茶苗。夜拥军烟合，春浮妓舸邀。此心无与醉，花影莫相烧。
高槛起边愁，荔枝谁致楼。会须教匠坼，不欲见蛮陬。树痹无春影，天连觉汉流。仲宣如可拟，即此是荆州。
古迹是何王，平身入石房。远村通后径，一郡隔前冈。昼静唯禅客，春来有女郎。独醒回不得，无事可焚香。
幽拙未谋身，无端患不均。盗憎犹念物，花尽不知春。井邑常多弊，江山岂有神。犍为何处在，一拟吊埋轮。
条绿似垂缨，离筵日照轻。向人虽有态，伤我为无情。桥远孤临水，墙低半出营。天津曾此见，亦是怆行行。
巨柏与山高，玄门静有猱。春风开野杏，落日照江涛。白璧心难说，青云世未遭。天涯望不极，谁识咏离骚。
久客孤舟上，天涯漱晓津。野芳桤似柳，江霁雪和春。吏叫能惊鹭，官粗实害身。何当穷蜀境，却忆滞游人。
云密露晨晖，西园独掩扉。雨新临断火，春冷著单衣。榆荚奔风健，兰芽负土肥。交亲不是变，自作寄书稀。
孤蹇复飘零，天涯若堕萤。东风吹痼疾，暖日极青冥。蚕市归农醉，渔舟钓客醒。论邦苦不早，祗此负王庭。
归兴乍离边，兰桡复锦川。斫春槎蘖树，消雪土膏田。岸暖寻新菜，舟寒著旧绵。临邛若个是，欲向酒家眠。
行止象分符，监州是戏儒。管排蛮户远，出箐鸟巢孤。北向秦何在，南来蜀已无。怀沙悔不及，只有便乘桴。
茶兴复诗心，一瓯还一吟。压春甘蔗冷，喧雨荔枝深。骤去无遗恨，幽栖已遍寻。峨眉不可到，高处望千岑。
尽日绕盘飧，归舟向蜀门。雨乾杨柳渡，山热杏花村。净镜空山晓，孤灯极浦昏。边城不是意，回首未终恩。
劳我是犍为，南征又北移。唯闻杜鹃夜，不见海棠时。在闇曾无负，含灵合有知。州人若爱树，莫损召南诗。
尽室遍相将，中方上下方。夜深楠树远，春气陌林香。圣迹留岩险，灵灯出混茫。何因将慧剑，割爱事空王。
高龛险欲催，百尺洞门开。白日仙何在，清风客暂来。临崖松直上，避石水低回。贾掾曾空去，题诗岂易哉。
贾子命堪悲，唐人独解诗。左迁今已矣，清绝更无之。毕竟吾犹许，商量众莫疑。嘉陵四十字，一一是天资。
尽室可招魂，蛮馀出蜀门。雹凉随雨气，江热傍山根。蚕月缲丝路，农时碌碡村。干将磨欲尽，无位可酬恩。
千寻万仞峰，灵宝号何从。盛立同吾道，贪程阻圣踪。岭奇应有药，壁峭尽无松。那得休于是，蹉跎亦卧龙。
竹少竹更重，碧鲜疆更名。有栏常凭立，无径独穿行。夕月阴何乱，春风叶尽轻。已闻图画客，兼写薛先生。
盘径入依依，旋惊幽鸟飞。寻多苔色古，踏碎箨声微。鞭节横妨户，枝梢动拂衣。前溪闻到处，应接钓鱼矶。
戛戛复差差，一丛千万枝。格如僧住处，栽得吏闲时。笋自厅中出，根从府外移。从军无宿例，空想夜风吹。
不见上庭树，日高声忽吟。他人岂无耳，远客自关心。暂落还因雨，横飞亦向林。分明去年意，从此渐闻砧。
半夜觉松雨，照书灯悄然。河声才淅沥，旧业近潺湲。坐滴寒更尽，吟惊宿鹤迁。相思不相见，日短复愁牵。
瓶钵镇随腰，怡然处寂寥。门禅从北祖，僧格似南朝。性近徒相许，缘多愧未销。何传能法慧，此岸要津桥。
嗜欲本无性，此生长在禅。九州空有路，一室独多年。鸣磬微尘落，移瓶湿地圆。相寻偶同宿，星月坐忘眠。
帝里欲何待，人间无阙遗。不能安旧隐，都属扰明时。违理须齐辱，雄图岂藉知。纵横悉已误，斯语是吾师。
得官殊未喜，失计是忘愁。不是无心速，焉能有自由。凉风盈夏扇，蜀茗半形瓯。笑向权门客，应难见道流。
风雨禅思外，应残木槿花。何年别乡土，一衲代袈裟。日气侵瓶暖，雷声动枕斜。还当扫楼影，天晚自煎茶。
何处发天涯，风雷一道赊。去声随地急，残势傍楼斜。透树垂红叶，沾尘带落花。潇湘无限思，闲看下蒹葭。
初宵门未掩，独坐对霜空。极目故乡月，满溪寒草风。樵声当岭上，僧语在云中。正恨归期晚，萧萧闻塞鸿。
通咽远华樽，泛觞名自君。净看筹见影，轻动酒生纹。细滴随杯落，来声就浦分。便应半酣后，清冷漱兼云。
婴网虽皆困，褰笼喜共归。无心期尔报，相见莫惊飞。
素脊鸣秋杖，乌靴响暮厅。刃飞三尺雪，白日落文星。
蔼蔼复悠悠，春归十二楼。最明云里阙，先满日边州。色媚青门外，光摇紫陌头。上林荣旧树，太液镜新流。暖带祥烟起，清添瑞景浮。阳和如启蛰，从此事芳游。
大雪满初晨，开门万象新。龙钟鸡未起，萧索我何贫。耀若花前境，清如物外身。细飞斑户牖，乾洒乱松筠。正色凝高岭，随流助要津。鼎消微是滓，车碾半和尘。茶兴留诗客，瓜情想戍人。终篇本无字，谁别胜阳春。
霁阙露穹崇，含生仰圣聪。英明高比日，声教下如风。静发宸居内，低来品物中。南薰歌自溥，北极响皆通。蘋末看无状，人间觉有功。因今委泥者，睹此忘途穷。
浮生失意频，起絮又飘沦。发自谁家树，飞来独院春。朝容萦断砌，晴影过诸邻。乱掩宫中蝶，繁冲陌上人。随波应到海，沾雨或依尘。会向慈恩日，轻轻对此身。
轻叶独悠悠，天高片影流。随风来此地，何树落先秋。变色黄应近，辞林绿尚稠。无双浮水面，孤绝落关头。乍减诚难觉，将凋势未休。客心空自比，谁肯问新愁。
草径彻林间，过桥如入山。蔡侯添水榭，蒋氏本柴关。静汎穷幽趣，惊飞湿醉颜。恨无优俸买，来得暂时闲。步与招提接，舟临夕照还。春风应不到，前想负花湾。
闪闪动鸣珰，初来烛影傍。拥头珠翠重，萦步绮罗长。静发歌如磬，连飘气觉香。不言微有笑，多媚总无妆。坐缺初离席，帘垂却入房。思惟不是梦，此会胜高唐。
儒道苦不胜，迩来惟慕禅。触途非巧者，于世分沈然。要地羞难入，闲居钝更便。清和挑菜食，闷寂闭花眠。累遣期抛俸，机忘怕与权。妨春愁筦榷，响夜忆林泉。匪石从遭刖，殊膏枉被煎。讨论唯子厚，藏退合吾先。旧制群英伏，来章六义全。休旬一拟和，乡思乱情田。
愚朴尚公平，此心邻道情。有缘终自鄙，何计逐师行。日者闻高躅，时人盖强名。口无滋味入，身有羽仪生。奏乞还乡远，诗曾对御成。土毛珍到越，尘发倦离京。符叱风雷恶，朝脩月露清。观临天目顶，家住海潮声。道引图看足，参同注解精。休粮一拟问，窗草俟回程。
和吹度穹旻，虚徐接建寅。不辞加一岁，唯喜到三春。燎照云烟好，幡悬井邑新。祯祥应北极，调燮验平津。树欲含迟日，山将退旧尘。兰萎残此夜，竹爆和诸邻。祝寿思明圣，驱傩看鬼神。团圆多少辈，眠寝独劳筋。茜旆犹双节，雕盘又五辛。何当平贼后，归作自由身。
香色自天种，千年岂易逢。开齐全未落，繁极欲相重。泠湿朝如淡，晴乾午更浓。风光新社燕，时节旧春农。篱落欹临竹，亭台盛间松。乱缘堪羡蚁，深入不如蜂。有影宜暄煦，无言自冶容。洞连非俗世，溪静接仙踪。子熟河应变，根盘土已封。西王潜爱惜，东朔盗过从。醉席眠英好，题诗恋景慵。芳菲聊一望，何必在临邛。
何处发昆崙，连乾复浸坤。波浑经雁塞，声振自龙门。岸裂新冲势，滩馀旧落痕。横沟通海上，远色尽山根。勇逗三峰坼，雄标四渎尊。湾中秋景树，阔外夕阳村。沫乱知鱼呴，槎来见鸟蹲。飞沙当白日，凝雾接黄昏。润可资农亩，清能表帝恩。雨吟堪极目，风度想惊魂。显瑞龟曾出，阴灵伯固存。盘涡寒渐急，浅濑暑微温。九曲终柔胜，常流可暗吞。人间无博望，谁复到穷源。
簇簇复亭亭，三峰卓杳冥。每思穷本末，应合记图经。发地连宫观，冲天接井星。河微临巨势，秦重载奇形。太古朝群后，中央擘巨灵。邻州犹映槛，几县恰当庭。鹤毳坛风乱，龙漦洞水腥。望遥通北极，上彻见东溟。客玩晴难偶，农祈雨必零。度关无暑气，过路得愁醒。羽客时应见，霜猿夜可听。顶悬飞瀑峻，崦合白云青。混石猜良玉，寻苗得茯苓。从官知侧近，悉俸致岩扃。
斜日满江楼，天涯照背流。同人在何处，远目认孤舟。帆省当时席，歌声旧日讴。人浮津济晚，棹倚泬寥秋。晴阔忻全见，归迟怪久游。离居意无限，贪此望难休。
有病无媒客，多慵亦太疏。自怜成叔夜，谁与荐相如。嗜退思年老，谙空笑岁除。迹闲过寺宿，头煖近阶梳。春立穷冬后，阳生旧物初。叶多庭不扫，根在径新锄。田事终归彼，心情倦老于。斲材须见像，藏剑岂为鱼。效浅惭尹禄，恩多负辟书。酬知必拟共，勿使浪踌躇。
五十年天子，离宫仰峻墙。登封时正泰，御宇日何长。上位先名实，中兴事宪章。起戎轻甲胄，馀地复河湟。道降玄元祖，儒封孔子王。因缘百司署，聚会一人汤。渭水波摇绿，秦山草半黄。马驯金勒细，鹰健玉铃锵。下箭朱方满，鸣鞭皓腕攘。畋思获吕望，谏祗避周昌。兔迹贪前逐，枭心不早防。几添鹦鹉劝，先赐荔枝尝。月锁千门静，天吹一笛凉。细音摇羽佩，轻步宛霓裳。祸乱基潜结，升平意遽忘。衣冠逃犬虏，鼙鼓动渔阳。外戚心殊迫，中原事可量。血埋妃子艳，刃断禄儿肠。近侍烟尘隔，前踪辇路荒。益知迷宠佞，遗恨丧贤良。北阙尊明主，南宫逊上皇。禁清馀凤吹，池冷睡龙光。祝寿山犹在，流年水共伤。杜鹃魂厌蜀，蝴蝶梦悲庄。雀卵遗雕栱，虫丝罥画梁。紫苔侵壁润，红树闭门芳。守吏齐鸳瓦，耕民得翠珰。登年昔酺乐，讲武旧兵场。暮草深岩翠，幽花坠径香。不堪垂白叟，行折御沟杨。
天爵擅忠贞，皇恩复宠荣。远源过晋史，甲族本缑笙。亚相兼尤美，周行历尽清。制除天近晓，衙谢草初生。宾客招闲地，戎装拥上京。九街鸣玉勒，一宅照红旌。细雨当离席，遥花显去程。佩刀畿甸色，歌吹馆桥声。騕袅从秦赐，艅艎到汴迎。步沙逢霁月，宿岸致严更。渤澥流东鄙，天台压属城。众谈称重镇，公意念疲氓。井邑曾多难，疮痍此未平。察应均赋敛，逃必复桑耕。隼重权兼帅，鼍雄设有兵。越台随厚俸，剡硾得尤名。夜蜡州中宴，春风部外行。香奁扃凤诏，朱篆动龙坑。报后功何患，投虚论素精。徵还真指掌，感激自关情。旧业怀昏作，微班负旦评。空馀骚雅事，千古傲刘桢。
立马送君地，黯然愁到身。万途皆有匠，六义独无人。莫怪敢言此，已能甘世贫。时来贵亦在，事是掩何因。投刺皆羁旅，游边更苦辛。岐山终蜀境，泾水复蛮尘。埋没餐须强，炎蒸醉莫频。俗徒欺合得，吾道死终新。展分先难许，论诗永共亲。归京稍作意，充斥犯西邻。
衡岳犹云过，君家独几千。心从贱游话，分向禁城偏。陆路终何处，三湘在素船。琴书去迢递，星路照潺湲。台镜簪秋晚，盘蔬饭雨天。同文到乡尽，殊国共行连。后会应多日，归程自一年。贫交永无忘，孤进合相怜。
鸟觜撷浑牙，精灵胜镆铘。烹尝方带酒，滋味更无茶。拒碾乾声细，撑封利颖斜。衔芦齐劲实，啄木聚菁华。盐损添常诫，姜宜著更誇。得来抛道药，携去就僧家。旋觉前瓯浅，还愁后信赊。千惭故人意，此惠敌丹砂。
西湖天下名，可以濯吾缨。况是携家赏，从妨半驿程。尝茶春味渴，断酒晚怀清。尽得幽人趣，犹嫌守吏迎。重餐逢角暮，百事喜诗成。坐阻湘江谪，谁为话政声。
野客误桑麻，从军带镆铘。岂论之白帝，未合过黄花。落日投江县，征尘漱齿牙。蜀音连井络，秦分隔褒斜。硖路商逢使，山邮雀啅蛇。忆归临角黍，良遇得新瓜。食久庭阴转，行多屐齿洼。气清岩下瀑，烟漫雨馀畬。黄鸟当蚕候，稀蒿杂麦查。汗凉风似雪，浆度蜜如沙。野色生肥芋，乡仪捣散茶。梯航经杜宇，烽候彻苴咩。逗石流何险，通关运固赊。葛侯真竭泽，刘主合亡家。陷彼贪功吠，贻为黩武誇。阵图谁许可，庙貌我揄揶。闲事休徵汉，斯行且咏巴。音繁来有铎，軏尽去无车。溢目看风景，清怀啸月华。焰樵烹紫笋，腰簟憩乌纱。杞国忧寻悟，临邛渴自加。移文莫有诮，必不滞天涯。
酷烈复离披，玄功莫我知。青苔浮落处，暮柳间开时。带醉游人插，连阴被叟移。晨前清露湿，晏后恶风吹。香少传何许，妍多画半遗。岛苏涟水脉，庭绽粒松枝。偶汎因沈砚，闲飘欲乱棋。绕山生玉垒，和郡遍坤维。负赏惭休饮，牵吟分失饥。明年应不见，留此赠巴儿。
夹径尽黄英，不通人并行。几曾相对绽，元自两行生。丛比高低等，香连左右并。畔摇风势断，中夹日华明。间隔蛩吟隔，交横蝶乱横。频应泛桑落，摘处近前楹。
异色禀陶甄，常疑主者偏。众芳殊不类，一笑独奢妍。颗折羞含懒，丛虚隐陷圆。亚心堆胜被，美色艳于莲。品格如寒食，精光似少年。种堪收子子，价合易贤贤。迥秀应无妒，奇香称有仙。深阴宜映幕，富贵助开筵。蜀水争能染，巫山未可怜。数难忘次第，立困恋傍边。逐日愁风雨，和星祝夜天。且从留尽赏，离此便归田。
万朵照初筵，狂游忆少年。晓光如曲水，颜色似西川。白向庚辛受，朱从造化研。众开成伴侣，相笑极神仙。见焰宁劳火，闻香不带烟。自高轻月桂，非偶贱池莲。影接彫盘动，丛遭恶草偏。招欢忧事阻，就卧觉情牵。四面宜绨锦，当头称管弦。泊来莺定忆，粉扰蝶何颠。苏息承朝露，滋荣仰霁天。压栏多尽好，敌国贵宜然。未落须迷醉，因兹任病缠。人谁知极物，空负感麟篇。
昔年依峡寺，每日见申湖。下泪重来此，知心一已无。雨霖舟色暗，岸拔木形枯。旧境深相恼，新春宛不殊。方来寻熟侣，起去恨惊凫。忍事花何笑，喧吟瀑正粗。堪忧从宦到，倍遣曩怀孤。上马终回首，傍人怪感吁。
电阔照潺潺，惊流往复还。远声如有洞，迷色似无山。利物乾坤内，并风竹树间。静思来朔漠，愁望满柴关。迸湿消尘虑，吹风触疾颜。谁知草茅径，沾此尚虚闲。
河浸华夷阔，山横宇宙雄。高波万丈泻，夏禹几年功。川迸晴明雨，林生旦暮风。人看翻进退，鸟性断西东。气逐云归海，声驱石落空。近身毛乍竖，当面语难通。沸沫归何处，盘涡傍此中。从来化鬐者，攀去路应同。
左绵江上楼，五马此销愁。暑退千山雪，风来万木秋。邅回犹刺郡，系滞似维舟。即有徵黄日，名川莫厌游。
旅馆再经秋，心烦懒上楼。年光同过隙，人事且随流。骨肉凭书问，乡关托梦游。所嗟山郡酒，倾尽只添忧。
夏夜宴南湖，琴觞兴不孤。月摇天上桂，星泛浦中珠。助照萤随舫，添盘笋迸厨。圣朝思静默，堪守谷中愚。
暴雨逐惊雷，从风忽骤来。浪驱三岛至，江拆二仪开。势恐圆枢折，声疑厚轴摧。冥心问元化，天眼几时回。
昔记披云日，今逾二十年。声名俱是梦，恩旧半归泉。朱绂惭衰齿，红妆惨别筵。离歌正凄切，休更促危弦。
日日冒烟尘，匆匆禁火辰。塞榆关水湿，边草贼回春。岁月伤风迈，疮痍念苦辛。沙中看白骨，肠断故乡人。
君住孤山下，烟深夜径长。辕门渡绿水，游苑绕垂杨。
欲下丹青笔，先拈宝镜寒。已经颜索寞，渐觉鬓凋残。泪眼描将易，愁肠写出难。恐君浑忘却，时展画图看。
卑栖却得性，每与白云归。徇禄仍怀橘，看山免采薇。暮禽先去马，新月待开扉。霄汉时回首，知音青琐闱。
日落问津处，云霞残碧空。牧牛避田烧，退鹢随潮风。回首故乡远，临流此路穷。翩翩青冥去，羡彼高飞鸿。
睿想入希夷，真游到具茨。玉銮登嶂远，云辂出花迟。泉壑凝神处，阳和布泽时。六龙多顺动，四海正雍熙。
万点瑶台雪，飞来锦帐前。琼枝应比净，鹤发敢争先。散影成花月，流光透竹烟。今朝谢家兴，几处郢歌传。
凉夜褰帘好，轻云过月初。碧空河色浅，红叶露声虚。道阻天难问，机忘世易疏。不知双翠凤，栖棘复何如。
握手云栖路，潸然恨几重。谁知绿林盗，长占彩霞峰。心死池塘草，声悲石径松。无因芳杜月，琴酒更相逢。
不醉百花酒，伤心千里归。独收和氏玉，还采旧山薇。出处离心尽，荣枯会面稀。预愁芳草色，一径入衡闱。
夜雨深馆静，苦心黄卷前。云阴留墨沼，萤影傍华编。梦鸟富清藻，通经仍妙年。何愁丹穴凤，不饮玉池泉。
孤树延春日，他山捲曙霞。客心湖上雁，归思日边花。行李迷方久，归期涉岁赊。故人云路隔，何处寄瑶华。
节物堪为乐，江湖有主人。舟行深更好，山趣久弥新。尊酒平生意，烟花异国春。城南无夜月，长袖莫留宾。
一笑不可得，同心相见稀。摘菱频贳酒，待月未扃扉。星影低惊鹊，虫声傍旅衣。卑栖岁已晚，共羡雁南飞。
好欲弃吾道，今宵又遇君。老夫相劝酒，稚子待题文。月下谁家笛，城头几片云。如何此幽兴，明日重离群。
赤县新秋夜，文人藻思催。钟声自仙掖，月色近霜台。一叶兼萤度，孤云带雁来。明朝紫书下，应问长卿才。
佳期难再得，清夜此云林。带竹新泉冷，穿花片月深。含毫凝逸思，酌水话幽心。不觉星河转，山枝惊曙禽。
谁知白云外，别有绿萝春。苔绕溪边径，花深洞里人。逸妻看种药，稚子伴垂纶。颍上逃尧者，何如此养真。
沈冥众所遗，咫尺绝佳期。始觉衡门下，翛然太古时。鸡声共邻巷，烛影隔茅茨。坐惜牛羊径，芳荪白露滋。
灭迹人间世，忘归象外情。竹坛秋月冷，山殿夜钟清。仙侣披云集，霞杯达曙倾。同欢不可再，朝暮赤龙迎。
客到衡门下，林香蕙草时。好风能自至，明月不须期。秋日翻荷影，晴光脆柳枝。留欢美清夜，宁觉晓钟迟。
悽然双树下，垂泪远公房。灯续生前火，炉添没后香。阴阶明片雪，寒竹响空廊。寂灭应为乐，尘心徒自伤。
胜景不易遇，入门神顿清。房房占山色，处处分泉声。诗思竹间得，道心松下生。何时来此地，摆落世间情。
碧落忘归处，佳期不厌逢。晚凉生玉井，新暑避烟松。欲醉流霞酌，还醒度竹钟。更怜琪树下，历历见遥峰。
旧居三顾后，晚节重幽寻。野径到门尽，山窗连竹阴。昔年莺出谷，今日凤归林。物外凌云操，谁能继此心。
灞陵谁宠葬，汉主念萧何。盛业留青史，浮荣逐逝波。陇云仍作雨，薤露已成歌。悽怆平津阁，秋风吊客过。
苦雨滴兰砌，秋风生葛衣。潢污三径绝，砧杵四邻稀。分与玄豹隐，不为湘燕飞。惭君角巾折，犹肯问衡闱。
秀色横千里，归云积几重。欲依毛女岫，初卷少姨峰。盖影随征马，衣香拂卧龙。秪应函谷上，真气日溶溶。
茅屋多新意，芳林昨试移。野人知石路，戏鸟认花枝。慢水萦蓬户，闲云挂竹篱。到家成一醉，归马不能骑。
龙节知无事，江城不掩扉。诗传过客远，书到故人稀。坐啸看潮起，行春送雁归。望舒三五夜，思尽谢玄晖。
偶与息心侣，忘归才子家。玄谈兼藻思，绿茗代榴花。岸帻看云卷，含毫任景斜。松乔若逢此，不复醉流霞。
不遂青云望，愁看黄鸟飞。梨花度寒食，客子未春衣。世事随时变，交情与我违。空馀主人柳，相见却依依。
无双锦帐郎，绝境有林塘。鹤静疏群羽，蓬开失众芳。晴山看不厌，流水趣何长。日晚催归骑，钟声下夕阳。
不知香署客，谢病翠微间。去幄兰将老，辞车雉亦闲。近窗云出洞，当户竹连山。对酒溪霞晚，家人采蕨还。
黄卷在穷巷，归来生道心。五株衰柳下，三径小园深。倒薤翻成字，寒花不假林。庞眉谢群彦，独酌且闲吟。
晦日连苦雨，动息更邅回。生事萍无定，愁心云不开。翟门悲暝雀，墨灶上寒苔。始信宜城守，乘流畏曝腮。
制锦蜀江静，飞凫汉阙遥。一兹风靡草，再视露盈条。旅望多愁思，秋天更泬寥。河阳传丽藻，清韵入歌谣。
芳信来相续，同心远更亲。数重云外树，不隔眼中人。梦寐花骢色，相思黄鸟春。更闻公干病，一夜二毛新。
愁人待晓鸡，秋雨暗凄凄。度烛萤时灭，传书雁渐低。客来知计误，梦里泣津迷。无以逃悲思，寒螀处处啼。
泉壑带茅茨，云霞生薜帷。竹怜新雨后，山爱夕阳时。闲鹭栖常早，秋花落更迟。家童扫萝径，昨与故人期。
不厌晴林下，微风度葛巾。宁唯北窗月，自谓上皇人。丛筱轻新暑，孤花占晚春。寄言庄叟蝶，与尔得天真。
食贫无尽日，有愿几时谐。长啸秋光晚，谁知志士怀。朝烟不起灶，寒叶欲连阶。饮水仍留我，孤灯点夜斋。
乡心不可问，秋气又相逢。飘泊方千里，离悲复几重。回云随去雁，寒露滴鸣蛩。延颈遥天末，如闻故国钟。
养拙惯云卧，为郎如鸟栖。不知仙阁峻，惟觉玉绳低。帐喜香烟暖，诗惭赐笔题。未央春漏促，残梦谢晨鸡。
性拙偶从宦，心闲多掩扉。虽看北堂草，不忘旧山薇。花月霁来好，云泉堪梦归。如何建章漏，催著早朝衣。
一夕盈千念，方知别者劳。衰荣难会面，魂梦暂同袍。片月临阶早，晴河度雁高。应怜蒋生径，秋露满蓬蒿。
初服栖穷巷，重阳忆旧游。门闲谢病日，心醉授衣秋。酒尽寒花笑，庭空暝雀愁。今朝落帽客，几处管弦留。
斜日片帆阴，春风孤客心。山来指樵路，岸去惜花林。海气蒸云黑，潮声隔雨深。乡愁不可道，浦宿听猿吟。
东林生早凉，高枕远公房。大士看心后，中宵清漏长。惊蝉出暗柳，微月隐回廊。何事沈痾久，含毫问药王。
野寺千家外，闲行晚暂过。炎氛临水尽，夕照傍林多。境对知心妄，人安觉政和。绳床摇麈尾，佳趣满沧波。
朝花飞暝林，对酒伤春心。流年催素发，不觉映华簪。垂老遇知己，酬恩看寸阴。如何紫芝客，相忆白云深。
宁知待漏客，清夜此从容。暂别迎车雉，还随护法龙。香烟轻上月，林岭静闻钟。郢曲传甘露，尘心洗几重。
淑丽诗传美，徽章礼饰哀。有恩加象服，无日祀高禖。晓月孤秋殿，寒山出夜台。通灵深眷想，青鸟独飞来。
欲知愚谷好，久别与春还。莺暖初归树，云晴却恋山。石田耕种少，野客性情闲。求仲应难见，残阳且掩关。
白发壮心死，愁看国步移。关山惨无色，亲爱忽惊离。影绝龙分剑，声衰鸟恋枝。茫茫云海外，相忆不相知。
薄质惭加首，愁阴幸庇身。卷舒无定日，行止必依人。已沐脂膏惠，宁辞雨露频。虽同客衣色，不染洛阳尘。
渊明遗爱处，山芥绿芳初。玩此春阴色，犹滋夜雨馀。隔溪烟叶小，覆石雪花舒。采采还相赠，瑶华信不如。
远宦碧云外，此行佳兴牵。湖山入闾井，鸥鸟傍神仙。斜日背乡树，春潮迎客船。江楼新咏发，应与政声传。
湖山不可厌，东望有馀情。片玉登科后，孤舟任兴行。月中严子濑，花际楚王城。岁暮云皋鹤，闻天更一鸣。
随缘忽西去，何日返东林。世路宁磋别，空门久息心。人烟一饭少，山雪独行深。天外猿啼处，谁闻清梵音。
徇禄近沧海，乘流看碧霄。谁知仙吏去，宛与世尘遥。远帆背归鸟，孤舟抵上潮。悬知讼庭静，窗竹日萧萧。
制胜三军劲，澄清万里馀。星飞庞统骥，箭发鲁连书。海月低云旆，江霞入锦车。遥知太阿剑，计日斩鲸鱼。
三叹把离袂，七哀深我情。云天愁远别，豺虎拥前程。驻马恋携手，隔河闻哭声。相思昏若梦，泪眼几时明。
东去有馀意，春风生赐衣。凤凰衔诏下，才子采兰归。斗酒百花里，情人一笑稀。别离须计日，相望在彤闱。
抱琴为傲吏，孤棹复南行。几度秋江水，皆添白雪声。佳期来客梦，幽思缓王程。佐牧无劳问，心和政自平。
至人无滞迹，谒帝复思玄。魏阙辞花绶，春山有杏田。紫霞开别酒，黄鹤舞离弦。今夜思君梦，遥遥入洞天。
得意今如此，清光不可攀。臣心尧日下，乡思楚云间。杨柳依归棹，芙蓉栖旧山。采兰兼衣锦，何似买臣还。
怜君展骥去，能解倚门愁。就养仍荣禄，还乡即昼游。橘花低客舍，莼菜绕归舟。与报垂纶叟，知吾世网留。
春风起东道，握手望京关。柳色从乡至，莺声送客还。嘶骖顾近驿，归路出他山。举目情难尽，羁离失志间。
忆家望云路，东去独依依。水宿随渔火，山行到竹扉。寒花催酒熟，山犬喜人归。遥羡书窗下，千峰出翠微。
理邑想无事，鸣琴不下堂。井田通楚越，津市半渔商。卢橘垂残雨，红莲拆早霜。送君催白首，临水独思乡。
执简朝方下，乘轺去不赊。感恩轻远道，入幕比还家。碣石春云色，邯郸古树花。飞书报明主，烽火静天涯。
失志思浪迹，知君晦近名。出关尘渐远，过郢兴弥清。山尽溪初广，人闲舟自行。探幽无旅思，莫畏楚猿鸣。
汉家仍用武，才子晚成名。惆怅江陵去，谁知魏阙情。碧云愁楚水，春酒醉宜城。定想褰帷政，还闻坐啸声。
东土忽无事，专城复任贤。喜观班瑞礼，还在偃兵年。膏雨带荥水，归人耕圃田。遥知下车日，万井起新烟。
无事共干世，多时废隐沦。相看恋簪组，不觉老风尘。劝酒怜今别，伤心倍去春。徒言树萱草，何处慰离人。
春草晚来色，东门愁送君。盛才仍下位，明代负奇文。且乐神仙道，终随鸳鹭群。梅生寄黄绶，不日在青云。
年少工文客，言离却解颜。不嗟荆宝退，能喜綵衣还。新月来前馆，高阳出故关。相思东北望，燕赵隔青山。
林表吴山色，诗人思不忘。向家流水便，怀橘綵衣香。满酌留归骑，前程未夕阳。怆兹江海去，谁惜杜蘅芳。
南望潇湘渚，词人远忆家。客心随楚水，归棹宿江花。不畏心期阻，惟愁面会赊。云天有飞翼，方寸伫瑶华。
事边仍恋主，举酒复悲歌。粉署含香别，辕门载笔过。莺声出汉苑，柳色过漳河。相忆情难尽，离居春草多。
行人临水去，新咏复新悲。万里高秋月，孤山远别时。挂帆严子濑，酹酒敬亭祠。岁晏无芳杜，如何寄所思。
青丝络骢马，去府望梁城。节下趋庭处，秋来怀橘情。别筵寒日晚，归路碧云生。千里相思夜，愁看新月明。
边事多劳役，儒衣逐鼓鼙。日寒关树外，峰尽塞云西。河广篷难度，天遥雁渐低。班超封定远，之子去思齐。
绛节引雕戈，鸣驺动玉珂。戎城去日远，汉使隔年多。雁宿常连雪，沙飞半渡河。明光朝即迩，杕杜早成歌。
几年深道要，一举过贤关。名与玄珠出，乡宜昼锦还。莲舟同宿浦，柳岸向家山。欲见宁亲孝，儒衣稚子斑。
去世能成道，游仙不定家。归期千岁鹤，行迈五云车。海上春应尽，壶中日未斜。不知相忆处，琪树几枝花。
衣冠周柱史，才学我乡人。受命辞云陛，倾城送使臣。去程沧海月，归思上林春。始觉儒风远，殊方礼乐新。
万里三韩国，行人满目愁。辞天使星远，临水涧霜秋。云佩迎仙岛，虹旌过蜃楼。定知怀魏阙，回首海西头。
乡路归何早，云间喜擅名。思亲卢橘熟，带雨客帆轻。夜火临津驿，晨钟隔浦城。华亭养仙羽，计日再飞鸣。
南风起别袂，心到衡湘间。归客楚山远，孤舟云水闲。爱君采莲处，花岛连家山。得意且宁省，人生难此还。
有意兼程去，飘然二翼轻。故乡多久别，春草不伤情。洗钵泉初暖，焚香晓更清。自言难解缚，何日伴师行。
秋日思还客，临流语别离。楚城将坐啸，郢曲有馀悲。山晚桂花老，江寒蘋叶衰。应须杨得意，更诵长卿辞。
欲知儒道贵，缝掖见诸侯。且感千金诺，宁辞万里游。雁峰侵瘴远，桂水出云流。坐惜离居晚，相思绿蕙秋。
无限寒云色，苍茫浅更深。从龙如有瑞，捧日不成阴。积翠全低岭，虚明半出林。帝乡遥在目，铁马又骎骎。
曙色传芳意，分明锦绣丛。兰生齐后日，花发夜来风。不向三峰里，全胜一县中。遥知大苑内，应待五花骢。
晓日馀冰上，春池一镜明。多从履处薄，偏向饮时清。比雪光仍在，因风片不成。更随舟楫去，犹可助坚贞。
起见西楼月，依依向浦斜。动摇生浅浪，明灭照寒沙。水渚犹疑雪，梅林不辨花。送君无可赠，持此代瑶华。
极目烟霞外，孤舟一使星。兴中寻白雪，梦里过沧溟。夜月松江戍，秋风竹坞亭。不知行远近，芳草日青青。
花院日扶疏，江云自卷舒。主人熊轼任，归客稚门车。曙月稀星里，春烟紫禁馀。行看石头戍，记得是南徐。
东水将孤客，南行路几千。虹翻潮上雨，鸟落瘴中天。谪去宁留恨，思归岂待年。衔杯且一醉，别泪莫潸然。
归客爱鸣榔，南征忆旧乡。江山追宋玉，云雨忆荆王。醉里宜城近，歌中郢路长。怜君从此去，日夕望三湘。
别思乱无绪，妖氛犹未清。含香五夜客，持赋十年兄。霜拂金波树，星回玉斗城。自怜江上鹤，垂翅羡飞鸣。
归舟同不系，纤草剩忘忧。禁掖曾通籍，江城旧列侯。暮帆依夏口，春雨梦荆州。何日朝云陛，随君拜冕旒。
少年从事好，此去别愁轻。满座诗人兴，随君郢路行。蒹葭侵驿树，云水抱山城。遥爱下车日，江皋春草生。
多才白华子，初擅桂枝名。嘉庆送归客，新秋带雨行。离人背水去，喜鹊近家迎。别赠难为此，衰年畏后生。
香花闭一林，真士此看心。行道白云近，然灯翠壁深。梵筵清水月，禅坐冷山阴。更说东溪好，明朝乘兴寻。
野兴引才子，独行幽径迟。云留下山处，鸟静出溪时。拙宦不忘隐，归休常在兹。知音倘相访，炊黍扫茅茨。
有别时留恨，销魂况在今。风涛初振海，鹓鹭各辞林。旧国关河绝，新秋草露深。陆机婴世网，应负故山心。
秋堂复夜阑，举目尽悲端。霜堞鸟声苦，更楼月色寒。美人深别意，斗酒少留欢。明发将何赠，平生双玉盘。
还家百战后，访故几人存。兄弟得相见，荣枯何处论。新诗添卷轴，旧业见儿孙。点检平生事，焉能出荜门。
汲井向新月，分流入众芳。湿花低桂影，翻叶静泉光。露下添馀润，蜂惊引暗香。寄言养生客，来此共提筐。
东阁一何静，莺声落日愁。夔龙暂为别，昏旦思兼秋。蕙草出篱外，花枝寄竹幽。上方传雅颂，七夕让风流。
谷口逃名客，归来遂野心。薄田供岁酒，乔木待新禽。溪路春云重，山厨夜火深。桃源应渐好，仙客许相寻。
霞景青山上，谁知此胜游。龙沙传往事，菊酒对今秋。步石随云起，题诗向水流。忘归更有处，松下片云幽。
金榜开青琐，骄奢半隐沦。玉箫惟送酒，罗袖爱留宾。竹馆烟催瞑，梅园雪误春。满朝辞赋客，尽是入林人。
黄鸟鸣园柳，新阳改旧阴。春来此幽兴，宛是谢公心。扫径兰芽出，添池山影深。虚名随振鹭，安得久栖林。
得地移根远，交柯绕指柔。露香浓结桂，池影斗蟠虬。黛叶轻筠绿，金花笑菊秋。何如南海外，雨露隔炎洲。
数亩园林好，人知贤相家。结茅书阁俭，带水槿篱斜。古树生春藓，新荷卷落花。圣恩加玉铉，安得卧青霞。
晓日早莺啼，江城旅思迷。微官同寄傲，移疾阻招携。远水闾阎内，青山雉堞西。王孙莫久卧，春草欲萋萋。
昔闻生涧底，今见起毫端。众草此时没，何人知岁寒。岂能裨栋宇，且欲出门阑。只在丹青笔，凌云也不难。
信风催过客，早发梅花桥。数雁起前渚，千艘争便潮。将随浮云去，日惜故山遥。惆怅烟波末，佳期在碧霄。
南行风景好，昏旦水皋闲。春色郢中树，晴霞湖上山。去家旅帆远，回首暮潮还。蕙草知何赠，故人云汉间。
秋馆烟雨合，重城钟漏深。佳期阻清夜，孤兴发离心。烛影出绡幕，虫声连素琴。此时蓬阁友，应念昔同衾。
粉署花骢入，丹霄紫诰垂。直庐惊漏近，赐被觉霜移。汉主前瑶席，穰侯许凤池。应怜后行雁，空羡上林枝。
小雨飞林顶，浮凉入晚多。能知留客处，偏与好风过。濯锦翻红蕊，跳珠乱碧荷。芳尊深几许，此兴可酣歌。
上林春更好，宾雁不知归。顾影怜青籞，传声入紫微。夜陪池鹭宿，朝出苑花飞。宁忆寒乡侣，鸾凰一见稀。
含毫意不浅，微月上帘栊。门静吏人息，心闲囹圄空。繁星入疏树，惊鹊倦秋风。始觉牵卑剧，宵眠亦在公。
日入林岛异，鹤鸣风草间。孤帆泊枉渚，飞雨来前山。客意念留滞，川途忽阻艰。赤亭仍数里，夜待安流还。
莺鸣蕙草绿，朝兴情人期。林沼忘言处，鸳鸿养翮时。春泉滋药暖，晴日度花迟。此会无辞醉，良辰难再追。
平津东阁在，别是竹林期。万叶秋声里，千家落照时。门随深巷静，窗过远钟迟。客舍苔生处，依依又赋诗。
为郎过壮岁，晚景对秋天。门掩苍苔上，池清寒竹前。通经未拾紫，炼药不成仙。且酝东皋黍，愁来得醉眠。
远路接天末，怪君与我违。客程千嶂里，鸟道片云飞。树色连青汉，泉声出翠微。锦城花月下，才子定忘归。
山寺宜静夜，禅房开竹扉。支公方晤语，孤月复清晖。一磬响丹壑，千灯明翠微。平生厌浮世，兹夕更忘归。
来访龙楼客，时逢酒瓮新。花齐云入幕，苔径竹迎人。鹊喜娇迟日，莺啼惜暮春。不须耽小隐，南院在平津。
幸有青丝用，宁将众草同。心虚含夕露，叶大怯秋风。细响安禅后，浓阴坐夏中。由来何所喻，持以问支公。
胡风迎马首，汉月学蛾眉。久戍人将老，长征马不肥。
谤言三至后，直道叹何如。今日蓝溪水，无人不夜鱼。
一官叨下秩，九棘谢知音。芳草文园路，春愁满别心。
轩骑来相访，渔樵悔晚归。更怜垂露迹，花里点墙衣。
不见承明客，愁闻长乐钟。马卿何早世，汉主欲登封。
野竹通溪冷，秋泉入户鸣。乱来人不到，芳草上阶生。
采菊偏相忆，传香寄便风。今朝竹林下，莫使桂尊空。
药径深红藓，山窗满翠微。羡君花下酒，蝴蝶梦中飞。
望山登春台，目尽趣难极。晚景下平阡，花际霞峰色。
静宜樵隐度，远与车马隔。有时行药来，喜遇归山客。
片霞照仙井，泉底桃花红。那知幽石下，不与武陵通。
引蔓出云树，垂纶覆巢鹤。幽人对酒时，苔上闲花落。
池上静难厌，云间欲去晚。忽背夕阳飞，乘兴清风远。
几转到青山，数重度流水。秦人入云去，知向桃源里。
春畦生百药，花叶香初霁。好容似风光，偏来入丛蕙。
净与溪色连，幽宜松雨滴。谁知古石上，不染世人迹。
远岫见如近，千里一窗里。坐来石上云，乍谓壶中起。
暗归草堂静，半入花园去。有时载酒来，不与清风遇。
幽鸟清涟上，兴来看不足。新篁压水低，昨夜鸳鸯宿。
穿云来自远，激砌流偏驶。能资庭户幽，更引海禽至。
乍依菱蔓聚，尽向芦花灭。更喜好风来，数片翻晴雪。
风送出山钟，云霞度水浅。欲知声尽处，鸟灭寥天远。
永日兴难忘，掇芳春陂曲。新晴花枝下，爱此苔水绿。
临池构杏梁，待客归烟塘。水上褰帘好，莲开杜若香。
有意莲叶间，瞥然下高树。擘破得全鱼，一点翠光去。
幽石生芙蓉，百花惭美色。远笑越溪女，闻芳不可识。
虽因朔风至，不向瑶台侧。唯助苦寒松，偏明后彫色。
田鹤望碧霄，无风亦自举。单飞后片云，早晚及前侣。
家住凤城南，门临古陂曲。时怜上林雁，半入池塘宿。
岁去人头白，秋来树叶黄。搔头向黄叶，与尔共悲伤。
荃蕙有奇性，馨香道为人。不居众芳下，宁老空林春。之子秉高节，攻文还守真。素书寸阴尽，流水怨情新。济济振缨客，烟霄各致身。谁当举玄晏，不使作良臣。
列郡皆用武，南征所从谁。诸侯重才略，见子如琼枝。抚剑感知己，出门方远辞。烟波带幕府，海日生红旗。问我何功德，负恩留玉墀。销魂把别袂，愧尔酬明时。
晨光起宿露，池上判黎氓。借问秋泉色，何如拙宦情。磨铅辱利用，策蹇愁前程。昨夜明月满，中心如鹊惊。负恩时易失，多病绩难成。坐惜寒塘晚，霜风吹杜蘅。
水国尝独往，送君还念兹。湖山远近色，昏旦烟霞时。子好谢公迹，常吟孤屿诗。果乘扁舟去，若与白鸥期。野趣及春好，客游欣此辞。入云投馆僻，采碧过帆迟。江上日回首，琴中劳别思。春鸿刷归翼，一寄杜蘅枝。
藏器待时少，知人自古难。遂令丹穴凤，晚食金琅玕。谁谓兵戈际，鸣琴方一弹。理烦善用简，济猛能兼宽。夙夜念黎庶，寝兴非宴安。洪波未静壑，何树不惊鸾。凫舄傍京辇，氓心悬灌坛。高槐暗苦雨，长剑生秋寒。旅食还为客，饥年亦尽欢。亲劳携斗水，往往救泥蟠。但恐酬明义，蹉跎芳岁阑。
自乐鱼鸟性，宁求农牧资。浅深爱岩壑，疏凿尽幽奇。雨花相助好，莺鸣春草时。种兰入山翠，引葛上花枝。风露拆红紫，缘溪复映池。新泉香杜若，片石引江蓠。宛谓武陵洞，潜鹰造化移。杖策携烟客，满袖掇芳蕤。蝴蝶舞留我，仙鸡闲傍篱。但令黄精熟，不虑韶光迟。笑指云萝径，樵人那得知。
雨露满儒服，天心知子虚。还劳五经笥，更访百家书。赠别倾文苑，光华比使车。晚云随客散，寒树出关疏。相见应朝夕，归期在玉除。
缨佩不为美，人群宁免辞。杳然黄鹄去，未负白云期。此别清兴尽，高秋临水时。好山枉帆僻，浪迹到家迟。他日诏书下，梁鸿安可追。
去名即栖遁，何必归沧浪。种药幽不浅，杜门喧自忘。林眠多晓梦，鸦散惊初阳。片雪幽云至，回风邻果香。佳期碧天末，惆怅紫兰芳。
禅林绝过客，柱史正焚香。驯鸽不猜隼，慈云能护霜。骢声隔暗竹，吏事散空廊。霄汉期鸳鹭，狐狸避宪章。绕阶春色至，屈草待君芳。
惆怅佳期阻，园林秋景闲。终朝碧云外，唯见暮禽还。泉石思携手，烟霞不闭关。杖藜仍把菊，对卷也看山。望望离心起，非君谁解颜。
万重云树下，数亩子平居。野院罗泉石，荆扉背里闾。早冬耕凿暇，弋雁复烹鱼。静扫寒花径，唯邀傲吏车。晚来留客好，小雪下山初。
霞景已斜照，烟溪方暝投。山家归路僻，辙迹乱泉流。野老采薇暇，蜗庐招客幽。麇麚突荒院，鸬鹊步闲畴。偶此惬真性，令人轻宦游。
新丰佳气满，圣主在温泉。云暧龙行处，山明日驭前。顺风求至道，侧席问遗贤。灵雪瑶墀降，晨霞綵仗悬。沧溟不让水，疵贱也朝天。
游目随山胜，回桡爱浦长。往来幽不浅，昏旦兴难忘。木末看归翼，莲西失夕阳。人声指闾井，野趣惜林塘。稍近垂杨路，菱舟拥岸香。
何事重逢迎，春醪晚更清。林端花自老，池上月初明。路入仙郎次，乌连柱史名。竹阴疏柰院，山翠傍芜城。引满不辞醉，风来待曙更。
欃枪一扫灭，阊阖九重开。海晏鲸鲵尽，天旋日月来。圣情苏品物，龙御辟云雷。晓漏移仙仗，朝阳出帝台。周惭散马出，禹让浚川回。欲识封人愿，南山举酒杯。
官小志已足，时清免负薪。卑栖且得地，荣耀不关身。自爱赏心处，丛篁流水滨。荷香度高枕，山色满南邻。道在即为乐，机忘宁厌贫。却愁丹凤诏，来访漆园人。
守静信推分，灌园乐在兹。且忘尧舜力，宁顾尚书期。晚景采兰暇，空林散帙时。卷荷藏露滴，黄口触虫丝。三径与嚣远，一瓢常自怡。情人半云外，风月讵相思。
车徒凤掖东，去去洛阳宫。暂以青蒲隔，还看紫禁同。经过乘雨露，潇洒出鸳鸿。官署名台下，云山旧苑中。暮天双阙静，秋月九重空。且喜成周地，诗人播国风。
决胜无遗策，辞天便起缨。出身唯殉死，报国且能兵。受命麒麟殿，参谋骠骑营。短箫催别酒，斜日驻前旌。义勇千夫敌，风沙万里行。几年丹阙下，侯印锡书生。
林下不成兴，仲容微禄牵。客程千里远，别念一帆悬。欲欢卑栖去，其如胜趣偏。云山深郡郭，花木净潮田。坐啸帷应下，离居月复圆。此时知小阮，相忆绿尊前。
始愿今如此，前途复若何。无媒献词赋，生事日蹉跎。不遇张华识，空悲宁戚歌。故山归梦远，新岁客愁多。刷羽思乔木，登龙恨失波。散才非世用，回首谢云萝。
爱君蓝水上，种杏近成田。拂径清阴合，临流彩实悬。清香和宿雨，佳色出晴烟。懿此倾筐赠，想知怀橘年。芳馨来满袖，琼玖愿詶篇。把玩情何极，云林若眼前。
隐来未得道，岁去愧云松。茅屋空山暮，荷衣白露浓。唯怜石苔色，不染世人踪。潭静宜孤鹤，山深绝远钟。有时丹灶上，数点綵霞重。勉事壶公术，仙期待赤龙。
万化一朝尽，穷泉悲此君。如何丹灶术，能误紫芝焚。不遂苍生望，空留封禅文。远年随逝水，真气尽浮云。山闭龙蛇蛰，林寒麋鹿群。伤心载酒地，仙菊为谁薰。
年壮才仍美，时来道易行。宠兼三独任，威肃贰师营。将略过南仲，天心寄北京。云旂临塞色，龙笛出关声。汉月随霜去，边尘计日清。渐知王事好，文武用书生。
国用资戎事，臣劳为主忧。将徵任土贡，更发济川舟。拥传星还去，过池凤不留。唯高饮水节，稍浅别家愁。落叶淮边雨，孤山海上秋。遥知谢公兴，微月上江楼。
翠羽虽成梦，迁莺尚后群。名逃郤诜策，兴发谢玄文。昏旦扁舟去，江山几路分。上潮吞海日，归雁出湖云。诗思应须苦，猿声莫厌闻。离居见新月，那得不思君。
掖垣携爱客，胜地赏年光。向竹过宾馆，寻山到妓堂。歌声掩金谷，舞态出平阳。地满簪裾影，花添兰麝香。莺啼春未老，酒冷日犹长。安石风流事，须归问省郎。
戎狄寇周日，衣冠适洛年。客亭新驿骑，归路旧人烟。吾道将东矣，秋风更飒然。云愁百战地，树隔两乡天。旅思蓬飘陌，惊魂雁怯弦。今朝一尊酒，莫惜醉离筵。
池馆蟪蛄声，梧桐秋露晴。月临朱戟静，河近画楼明。捲幔浮凉入，闻钟永夜清。片云悬曙斗，数雁过秋城。羽扇扬风暇，瑶琴怅别情。江山飞丽藻，谢朓让前名。
空谷春云满，愚公晦迹深。一随玄豹隐，几换绿萝阴。绝径人稀道，芳荪我独寻。厨烟住峭壁，酒气出重林。蝴蝶晴还舞，黄鹂晚暂吟。所思青琐客，瑶草寄幽心。
磻石老红鲜，徵君卧几年。飞泉出林下，一径过崖巅。鸡犬逐人静，云霞宜地偏。终朝数峰胜，不远一壶前。仲月霁春雨，香风生药田。丹溪不可别，琼草色芊芊。
悔作扫门事，还吟招隐诗。今年芳草色，不失故山期。遥想白云里，采苓春日迟。溪花藏石径，岩翠带茅茨。九转莫飞去，三回良在兹。还嗤茂陵客，贫病老明时。
承颜看彩服，不觉别丹墀。味道能忘病，过庭更学诗。缭垣多画戟，远岫入书帷。竹静携琴处，林香让果时。声同叨眷早，交澹在年衰。更枉兼金赠，难为继组词。
将门高胜霍，相子宠过韦。宦贵攀龙后，心倾待士时。壶觞开雅宴，鸳鹭眷相随。舞退燕姬曲，歌徵谢朓诗。晚钟过竹静，醉客出花迟。莫惜留馀兴，良辰不可追。
日爱蘅茅下，闲观山海图。幽人自守朴，穷谷也名愚。倒岭和溪雨，新泉到户枢。丛兰齐稚子，蟠木老潜夫。忆戴差过剡，游仙惯入壶。濠梁时一访，庄叟亦吾徒。
云卷东皋下，归来省故蹊。泉移怜石在，林长觉原低。旧里情难尽，前山赏未迷。引藤看古木，尝酒咒春鸡。兴与时髦背，年将野老齐。才微甘引退，应得遂霞栖。
谁谓江山阻，心亲梦想偏。容辉常在目，离别任经年。郡国通流水，云霞共远天。行春莺几啭，迟客月频圆。雁有归乡羽，人无访戴船。愿徵黄霸入，相见玉阶前。
玄云低禁苑，飞雪满神州。虚白生台榭，寒光入冕旒。粉凝宫壁静，乳结洞门幽。细绕回风转，轻随落羽浮。怒涛堆砌石，新月孕帘钩。为报诗人道，丰年颂圣猷。
隐几无名老，何年此陆沈。丘园自得性，婚嫁不婴心。岁计因山薄，霞栖在谷深。设罝连草色，晒药背松阴。触兴云生岫，随耕鸟下林。支颐笑来客，头上有朝簪。
交情频更好，子有古人风。晤语清霜里，平生苦节同。心惟二仲合，室乃一瓢空。落叶寄秋菊，愁云低夜鸿。薄寒灯影外，残漏雨声中。明发南昌去，回看御史骢。
济旱惟宸虑，为霖即上台。云衔七曜起，雨拂九门来。纶阁飞丝度，龙渠激霤回。色翻池上藻，香裛鼎前杯。湘燕皆舒翼，沙鳞岂曝腮。尺波应万假，虞海载沿洄。
去家随旅雁，几日到南荆。行迈改乡邑，苦辛淹晦明。畏途在淫雨，未暮息趋程。穷木对秋馆，寒鸦愁古城。迷津坐为客，对酒默含情。感激念知己，匣中孤剑鸣。
同心而早世，天道亦何论。独有山阳宅，平生永不谖。青溪引白鸟，流涕吊芳荪。蔓草入空室，丛篁深毁垣。旧游还在眼，神理更忘言。唯见东山月，人亡不去门。
当年不出世，知子餐霞人。乐道复安土，遗荣长隐身。蘅茅古林曲，粳稻清江滨。桂棹为渔暇，荷衣禦暑新。款颜行在役，幽兴惜今晨。分手天涯去，再来芳杜春。
巨鱼纵大壑，遂性似乘时。奋跃风生鬣，腾凌浪鼓鳍。龙摅回地轴，鲲化想天池。方快吞舟意，尤殊在藻嬉。倾危嗟幕燕，隐晦诮泥龟。喻士逢明主，才猷得所施。
文武资人望，谋猷简圣情。南州初卧鼓，东土复维城。寄重分符去，威仍出阃行。斗牛移八座，日月送双旌。别恋瞻天起，仁风应物生。伫闻收组练，锵玉会承明。
多年金马客，名遂动归轮。佐郡紫书下，过门朱绶新。扬舲望海岳，入境背风尘。水驿偏乘月，梅园别受春。带经临府吏，鲙鲤待乡人。始见美高士，逍遥在搢绅。
太白明无象，皇威未戢戈。诸侯持节钺，千里控山河。汉驿双旌度，胡沙七骑过。惊蓬连雁起，牧马入云多。不卖卢龙塞，能消瀚海波。须传出师颂，莫奏式微歌。
共许徐方牧，能临河内人。郡移棠转茂，车至鹿还驯。吏事嘉师旅，鸳行惜搢绅。别心倾祖席，愁望尽征轮。紫诰徵黄晚，苍生借寇频。愿言青琐拜，早及上林春。
美政惟兄弟，时人数俊贤。皇枝双玉树，吏道二梅仙。自理尧唐俗，唯将礼让传。采兰花萼聚，就日雁行联。黄绶俄三载，青云未九迁。庙堂为宰制，几日试龙泉。
际晚绿烟起，入门芳树深。不才叨下客，喜宴齿诸簪。夜月仍携妓，清风更在林。彩毫挥露色，银烛动花阴。自接通家好，应知待士心。向隅逢故识，兹夕愿披襟。
在林非避世，守拙自离群。弱羽谢风水，穷愁依典坟。良知不遐弃，新咏独相闻。能使幽兴苦，坐忘清景曛。前山带乔木，暮鸟联归云。向夕野人思，难忘骑省文。
才妙心仍远，名疏迹可追。清秋闻礼暇，新雨到山时。胜事唯愁尽，幽寻不厌迟。弄云怜鹤去，隔水许僧期。贤相敦高躅，雕龙忆所思。芙蓉洗清露，愿比谢公诗。
衣冠在汉庭，台榭接天成。彩凤翻箫曲，祥鳣入馆名。歌钟芳月曙，林嶂碧云生。乱水归潭净，高花映竹明。退朝追宴乐，开閤醉簪缨。长袖留嘉客，栖乌下禁城。
把手意难尽，前山日渐低。情人那忍别，宿鸟尚同栖。寸晷恋言笑，佳期欲阻暌。离云愁出岫，去水咽分溪。庄叟几虚说，杨朱空自迷。伤心独归路，秋草更萋萋。
疏傅独知止，曾参善爱亲。江山侍行迈，长幼出嚣尘。握手想千古，此心能几人。风光满长陌，草色傍征轮。日夕望荆楚，莺鸣芳杜新。渔烟月下浅，花屿水中春。点翰遥相忆，含情向白蘋。
子乔来魏阙，明主赐衣簪。从宦辞人事，同尘即道心。还追大隐迹，寄此凤城阴。昨夜新烟雨，池台清且深。伏泉通粉壁，迸笋出花林。晚沐常多暇，春醪时独斟。西南汉宫月，复对绿窗琴。
入门花柳暗，知是近臣居。大隐心何远，高风物自疏。翛然静者事，宛得上皇馀。鸡犬偷仙药，儿童授道书。清吟送客后，微月上城初。彩笔有新咏，文星垂太虚。承恩金殿宿，应荐马相如。
天朴非外假，至人常晏如。心期邈霄汉，词律响琼琚。举酒常叹息，无人达子虚。夜光失隋掌，骥騄伏盐车。考室晋山下，归田秦岁初。寒云随路合，落照下城馀。千里还同术，无劳怨索居。
名贯四科首，班宜二妙齐。如何厌白简，未得步金闺。寓直晦秋雨，吟馀闻远鸡。漏声过旦冷，云色向窗低。谁谓霄汉近，翻嗟心事暌。兰滋人未握，霜晓鹗还栖。伫见田郎字，亲劳御笔题。
六合纡玄览，重轩启上清。石林飞栋出，霞顶泰阶平。拂曙銮舆上，晞阳瑞雪晴。翠微回日驭，丹巘驻天行。御气升银汉，垂衣俯锦城。山通玉苑迥，河抱紫关明。感物乾文动，凝神道化成。周王陟乔岳，列辟让英声。
守贵常思俭，平津此意深。能卑丞相宅，何谢故人心。种蕙初抽带，移篁不改阴。院梅朝助鼎，池凤夕归林。觉路经中得，沧州梦里寻。道高仍济代，恩重岂投簪。报国谁知己，推贤共作霖。兴来文雅振，清韵掷双金。
释子吾家宝，神清慧有馀。能翻梵王字，妙尽伯英书。远鹤无前侣，孤云寄太虚。狂来轻世界，醉里得真如。飞锡离乡久，宁亲喜腊初。故池残雪满，寒柳霁烟疏。寿酒还尝药，晨餐不荐鱼。遥知禅诵外，健笔赋闲居。
出守求人瘼，推贤动圣情。紫台初下诏，皂盖始专城。宠借飞霜简，威加却月营。云衢降五马，林木引双旌。夙仰敦诗礼，尝闻偃甲兵。戍楼云外静，讼阁竹间清。化伫还珠美，心将片玉贞。寇恂朝望重，计日谒承明。
翊圣衔恩重，频年按节行。安危皆报国，文武不缘名。受脤乃调鼎，为霖更洗兵。幕开丞相阁，旗总贰师营。料敌知无战，安边示有征。代云横马首，燕雁拂笳声。去镇关河静，归看日月明。欲知瞻恋切，迟暮一书生。
凤辇幸秦久，周人徯帝情。若非君敏德，谁镇洛阳城。前席命才彦，举朝推令名。纶言动北斗，职事守东京。郑履下天去，蘧轮满路声。出关秋树直，对阙远山明。肃肃保釐处，水流宫苑清。长安日西笑，朝夕衮衣迎。
能荷钟鼎业，不矜纨绮荣。侯门三事后，儒服一书生。昔志学文史，立身为士英。骊珠难隐耀，皋鹤会长鸣。休命且随牒，候时常振缨。寒蝉思关柳，匹马向蒲城。秋日黯将暮，黄河如欲清。黎人思坐啸，知子树佳声。
心期怅已阻，交道复何如。自我辞丹阙，惟君到故庐。忘机贫负米，忆戴出无车。邻犬吠初服，家人愁斗储。秋堂入闲夜，云月思离居。穷巷闻砧冷，荒枝应鹊疏。宦名随落叶，生事感枯鱼。临水仍挥手，知音未弃余。
文士皆求遇，今人谁至公。灵台一寄宿，杨柳再春风。更惜忘形友，频年失志同。羽毛齐燕雀，心事阻鸳鸿。留滞惭归养，飞鸣恨触笼。橘怀乡梦里，书去客愁中。残雪迷归雁，韶光弃断蓬。吞悲问唐举，何路出屯蒙。
明代少知己，夜光频暗投。迍邅终薄命，动息尽穷愁。自欲归飞鹢，当为不系舟。双垂素丝泪，几弊皂貂裘。暮鸟栖幽树，孤云出旧丘。蛩悲衣褐夕，雨暗转蓬秋。客里冯谖剑，歌中宁戚牛。主人能纵酒，一醉且忘忧。
冥搜过物表，洞府次溪傍。已入瀛洲远，谁言仙路长。孤烟出深竹，道侣正焚香。鸣磬爱山静，步虚宜夜凉。仍同象帝庙，更上紫霞冈。霁月悬琪树，明星映碧堂。倾思丹灶术，愿采玉芝芳。傥把浮丘袂，乘云别旧乡。
盛业山河列，重名剑履荣。珥貂为相子，开閤引时英。美景池台色，佳期宴赏情。词人载笔至，仙妓出花迎。暗竹朱轮转，回塘玉佩鸣。舞衫招戏蝶，歌扇隔啼莺。饮德心皆醉，披云兴转清。不愁欢乐尽，积庆在和羹。
下马失炎暑，重门深绿篁。宫臣礼嘉客，林表开兰堂。兹夕兴难尽，澄罍照墨场。鲜风吹印绶，密坐皆馨香。美景惜文会，清吟迟羽觞。东林晚来好，目极趣何长。鸟道挂疏雨，人家残夕阳。城隅拥归骑，留醉恋琼芳。
古也忧婚嫁，君能乐性肠。长男栖月宇，少女炫霓裳。问尔餐霞处，春山芝桂旁。鹤前飞九转，壶里驻三光。与我开龙峤，披云静药堂。胡麻兼藻绿，石髓隔花香。帝力言何有，椿年喜渐长。窅然高象外，宁不傲羲皇。
半面喜投分，数年钦盛名。常思梦颜色，谁忆访柴荆。忽听款扉响，欣然倒屣迎。蓬蒿驻驺驭，鸡犬傍簪缨。酌水即嘉宴，新知甚故情。仆夫视日色，栖鸟催车声。自尔宴言后，至今门馆清。何当更乘兴，林下已苔生。
凤扆任匡济，云溪难退还。致君超列辟，得道在荣班。朱戟缭垣下，高斋芳树间。隔花开远水，废卷爱晴山。晚沐值清兴，知音同解颜。藉兰开赐酒，留客下重关。仙犬逐人静，朝车映竹闲。则知真隐逸，未必谢区寰。轩后三朝顾，赤松何足攀。
几年家绝壑，满径种芳兰。带石买松贵，通溪涨水宽。诵经连谷响，吹律减云寒。谁谓桃源里，天书问考槃。一从解蕙带，三入偶蝉冠。今夕复何夕，归休寻旧欢。片云隔苍翠，春雨半林湍。藤长穿松盖，花繁压药栏。景深青眼下，兴绝綵毫端。笑向同来客，登龙此地难。
千里趋魏阙，一言简圣聪。河流引关外，国用赡秦中。有诏许其策，随山兴此功。连云积石阻，计日安波通。飞棹转年谷，利人胜岁丰。言归汉阳路，拜手蓬莱宫。紫殿赐衣出，青门酣酌同。晚阳过微雨，秋水见新鸿。坐惜去车远，愁看离馆空。因思郢川守，南楚满清风。
德佐调梅用，忠输击虏年。子房推庙略，汉主托兵权。受命荣中禁，分麾镇左贤。风生黑山道，星下紫微天。始愿文经国，俄看武定边。鬼方尧日远，幕府代云连。汗马将行矣，卢龙已肃然。关防驱使节，花月眷离筵。自忝知音遇，而今感义偏。泪闻横吹落，心逐去旌悬。帝念夔能政，时须说济川。劳还应即尔，朝暮玉墀前。
文星垂太虚，辞伯综群书。彩笔下鸳掖，褒衣来石渠。典坟探奥旨，造化睹权舆。述圣鲁宣父，通经汉仲舒。窗明宜缥带，地肃近丹除。清昼删诗暇，高秋作赋初。露盘侵汉耸，宫柳度鸦疏。静对连云阁，晴闻过阙车。旧僚云出矣，晚岁复何如。海峤瞻归路，江城梦直庐。含毫思两凤，望远寄双鱼。定笑巴歌拙，还参丽曲馀。
青琐留才子，春池静禁林。自矜仙岛胜，宛在掖垣深。引派彤庭里，含虚玉砌阴。涨来知圣泽，清处见天心。兰气飘红岸，文星动碧浔。凤栖长近日，虬卧欲为霖。席宠虽高位，流谦乃素襟。焚香春漏尽，假寐晓莺吟。丹地宜清泚，朝阳复照临。司言兼逸趣，鼓兴接知音。六义惊摛藻，三台响掷金。为怜风水外，落羽此漂沈。
爱此凌霜操，移来独占春。贞心初得地，劲节始依人。笼月烟犹薄，当轩色转新。枝低无宿羽，叶静不留尘。每与芝兰近，常惭雨露均。幸因逢顾盼，生植及兹辰。
冬律初阴结，寒冰贮玉壶。霜姿虽异禀，虹气亦相符。对月光宜并，临池影不孤。贞坚方共济，同处岂殊途。色莹连城璧，形分照乘珠。提携今在此，抱素节宁渝。
玉律阳和变，时禽羽翮新。载飞初出谷，一啭已惊人。拂柳宜烟暖，冲花觉露春。抟风翻翰疾，向日弄吭频。求友心何切，迁乔幸有因。华林高玉树，栖托及芳晨。
九夏听蝉吟，已知秋气临。高梧上明月，深巷捣寒砧。好对吴山秀，宜观浙水深。一登灵鹫阁，宝地胜黄金。
岚高照目前，山下有蒙泉。云阁连天际，银河傍斗边。凉风宜散暑，清景好安禅。况是江山固，崇墉保万年。
倾酒向涟漪，乘流东去时。寸心同尺璧，投此报冯夷。
江曲全萦楚，云飞半自秦。岘山回首望，如别故关人。
楚岸云空合，楚城人不来。只今谁善舞，莫恨发阳台。
行背青山郭，吟当白露秋。风流无屈宋，空咏古荆州。
晚来渔父喜，罾重欲收迟。恐有长江使，金钱愿赎龟。
去指龙沙路，徒悬象阙心。夜凉无远梦，不为偶闻砧。
好日当秋半，层波动旅肠。已行千里外，谁与共秋光。
夜江清未晓，徒惜月光沈。不是因行乐，堪伤老大心。
箭漏日初短，汀烟草未衰。雨馀虽更绿，不是采蘋时。
渚边新雁下，舟上独凄凉。俱是南来客，怜君缀一行。
牵路沿江狭，沙崩岸不平。尽知行处险，谁肯载时轻。
云密连江暗，风斜著物鸣。一杯真战将，笑尔作愁兵。
柳拂斜开路，篱边数户村。可能还有意，不掩向江门。
憔悴异灵均，非谗作逐臣。如逢渔父问，未是独醒人。
水涵秋色静，云带夕阳高。诗癖非吾病，何妨吮短毫。
登舟非古岸，还似阻西陵。箕伯无多少，回头讵不能。
帆翅初张处，云鹏怒翼同。莫愁千里路，自有到来风。
秋云久无雨，江燕社犹飞。却笑舟中客，今年未得归。
佳节虽逢菊，浮生正似萍。故山何处望，荒岸小长亭。
行到楚江岸，苍茫人正迷。秖知秦塞远，格磔鹧鸪啼。
月下江流静，村荒人语稀。鹭鸶虽有伴，仍共影双飞。
斗转月未落，舟行夜已深。有村知不远，风便数声砧。
棹惊沙鸟迅，飞溅夕阳波。不顾鱼多处，应防一目罗。
渐觉江天远，难逢故国书。可能无往事，空食鼎中鱼。
岸草连荒色，村声乐稔年。晚晴初穫稻，闲却采莲船。
滩浅争游鹭，江清易见鱼。怪来吟未足，秋物欠红蕖。
蛩响依莎草，萤飞透水烟。夜凉谁咏史，空泊运租船。
自念平生意，曾期一郡符。岂知因谪宦，斑鬓入江湖。
烟渚复烟渚，画屏休画屏。引愁天末去，数点暮山青。
水天凉夜月，不是惜清光。好物随人秘，秦淮忆建康。
古来多思客，摇落恨江潭。今日秋风至，萧疏独沔南。
映竹疑村好，穿芦觉渚幽。渐安无旷土，姜芋当农收。
秋风动客心，寂寂不成吟。飞上危樯立，啼乌报好音。
见底高秋水，开怀万里天。旅吟还有伴，沙柳数枝蝉。
九日自佳节，扁舟无一杯。曹园旧尊酒，戏马忆高台。
渚禽菱芡足，不向稻粱争。静宿凉湾月，应无失侣声。
渺渺望天涯，清涟浸赤霞。难逢星汉使，乌鹊日乘槎。
土旷深耕少，江平远钓多。生平皆弃本，金革竟如何。
海月非常物，等闲不可寻。披沙应有地，浅处定无金。
风晚冷飕飕，芦花已白头。旧来红叶寺，堪忆玉京秋。
吴疆连楚甸，楚俗异吴乡。漫把尊中物，无人啄蟹筐。
岸绿野烟远，江红斜照微。撑开小渔艇，应到月明归。
雨馀江始涨，漾漾见流薪。曾叹河中木，斯言忆古人。
叶舟维夏口，烟野独行时。不见头陀寺，空怀幼妇碑。
晚泊武昌岸，津亭疏柳风。数株曾手植，好事忆陶公。
近戍离金落，孤岑望火门。唯将知命意，潇洒向乾坤。
丛菊生堤上，此花长后时。有人还采掇，何必在春期。
堤坏漏江水，地坳成野塘。晚荷人不折，留取作秋香。
左宦终何路，摅怀亦自宽。襞笺嘲白鹭，无意喻枭鸾。
楼空人不归，云似去时衣。黄鹤无心下，长应笑令威。
白帝朝惊浪，浔阳暮映云。等闲生险易，世路秖如君。
风雨正甘寝，云霓忽晚晴。放歌虽自遣，一岁又峥嵘。
静看秋江水，风微浪渐平。人间驰竞处，尘土自波成。
风劲帆方疾，风回棹却迟。较量人世事，不校一毫釐。
幽思正迟迟，沙边濯弄时。自怜非博物，犹未识凫葵。
曾有烟波客，能歌西塞山。落帆唯待月，一钓紫菱湾。
千顷水纹细，一拳岚影孤。君山寒树绿，曾过洞庭湖。
光阔重湖水，低斜远雁行。未曾无兴咏，多谢沈东阳。
晚菊绕江垒，忽如开古屏。莫言时节过，白日有馀馨。
日落长亭晚，山门步障青。可怜无酒分，处处有旗亭。
江草何多思，冬青尚满洲。谁能惊鵩鸟，作赋为沙鸥。
身世比行舟，无风亦暂休。敢言终破浪，唯愿稳乘流。
数亩苍苔石，烟濛鹤卵洲。定因词客遇，名字始风流。
兴闲停桂楫，路好过松门。不负佳山水，还开酒一尊。
幽怀念烟水，长恨隔龙沙。今日滕王阁，分明见落霞。
短楫休敲桂，孤根自驻萍。自怜非剑气，空向斗牛星。
江流何渺渺，怀古独依依。渔父非贤者，芦中但有矶。
高浪如银屋，江风一发时。笔端降太白，才大语终奇。
细竹渔家路，晴阳看结缯。喜来邀客坐，分与折腰菱。
幸有烟波兴，宁辞笔砚劳。缘情无怨刺，却似反离骚。
平湖五百里，江水想通波。不奈扁舟去，其如决计何。
数峰云断处，去岸映高山。身到韦江日，犹应未得闲。
一湾斜照水，三版顺风船。未敢相邀约，劳生秖自怜。
江雨正霏微，江村晚渡稀。何曾妨钓艇，更待得鱼归。
沙上独行时，高吟到楚词。难将垂岸蓼，盈把当江蓠。
新野旧楼名，浔阳胜赏情。照人长一色，江月共凄清。
愿饮西江水，那吟北渚愁。莫教留滞迹，远比蔡昭侯。
浔阳江畔菊，应似古来秋。为问幽栖客，吟时得酒不。
高峰有佳号，千尺倚寒松。若使炉烟在，犹应为上公。
楚水苦萦回，征帆落又开。可缘非直路，却有好风来。
远谪岁时晏，暮江风雨寒。仍愁系舟处，惊梦近长滩。
惜别远相送，却成惆怅多。独归回首处，争那暮山何。
浦烟含夜色，冷日转秋旻。自有沈碑在，清光不照人。
雾云疏有叶，雨浪细无花。稳放扁舟去，江天自有涯。
润色非东里，官曹更建章。宦游难自定，来唤棹船郎。
不识相如渴，徒吟子美诗。江清惟独看，心外更谁知。
轻云未扑霜，树杪橘初黄。行是知名物，过风过水香。
风好来无阵，云开去有踪。钓歌无远近，应喜罢艨艟。
垂露晚犹浓，清风不易逢。涉江虽已晚，高树搴芙蓉。
舟航依浦定，星斗满江寒。若比阴霾日，何妨夜未阑。
景夕残霞落，秋寒细雨晴。短缨何用濯，舟在月中行。
橹慢生轻浪，帆虚带白云。客船虽狭小，容得瘦将军。
秋寒鹰隼健，逐雀下云空。知是江湖客，无心击塞鸿。
远岸无行树，经霜有伴红。停船搜好句，题叶赠江枫。
数逢云断处，去岸映高山。身到章江日，应犹未得闲。
湖口分江水，东流独有情。常时好风物，谁伴谢宣城。
风静度长川，清吟倚画船。未分山有树，惟见水连天。沙嘴牛眠草，波心鸟触烟。宵征还有兴，皎皎玉轮圆。
不用论京口，先须问石头。虎山终自伏，带水漫长游。青盖曾彰谶，黄奴肯识羞。分明前鉴在，刚地弄戈矛。
驻马楚城南，秋光带雨寒。地平无岛屿，淮近足波澜。圣德常柔远，烝民赖此安。行吟复行酌，朝野正多欢。
竹树参差处，危墙独木横。锄开芳草色，放过远滩声。稚子当门卧，鸡雏上屋行。骑牛带蓑笠，侵晓雨中耕。
罟网是生涯，柴扉隔水遮。不辞粗俗气，惟取大鱼虾。贳酒方登陆，怜春亦种花。等閒乘一叶，放旷入烟霞。
海角复天涯，形分道不赊。灯清读圜觉，香暖顶袈裟。戒比珠无类，心犹镜断瑕。平生赖慈眼，南望一咨嗟。
相望几千里，旷然违道情。自兹成乍别，疑是隔浮生。得旨探玄寂，无心竞利名。苑斋正秋夜，谁伴诵经声。
安得神仙术，试为施康济。使此平望村，如吾江子汇。
三月重三日，千春续万春。圣泽如东海，天文似北辰。荷叶珠盘净，莲花宝盖新。陛下制万国，臣作水心人。
九九侍神仙，高高坐半天。文章二曜动，气色五星连。簪绂趋皇极，笙歌接御筵。愿因茱菊酒，相守百千年。
甥舅重亲地，君臣厚义乡。还将贵公主，嫁与耨檀王。卤簿山河暗，琵琶道路长。回瞻父母国，日出在东方。
龙行踏绛气，天半语相闻。混沌疑初判，洪荒若始分。
江风久未歇，山雨复相仍。巨浪天涯起，馀寒川上凝。忧人劳夕惕，乡事惫晨兴。远听知音骇，诚哉不可陵。
新霁洛城端，千家积雪寒。未收清禁色，偏向上阳残。
謇谔王臣直，文明雅量全。望炉金自跃，应物镜何偏。南国幽沈尽，东堂礼乐宣。转令游艺士，更惜至公年。芳树欢新景，青云泣暮天。唯愁凤池拜，孤贱更谁怜。
路逢一老翁，两鬓白如雪。一里二里行，四回五回歇。
曾当一面战，频出九重围。但见争锋处，长须得胜归。雪沾旗尾落，风断节毛稀。岂要铭燕石，平生重武威。
青骊八尺高，侠客倚雄豪。踏雪生珠汗，障泥护锦袍。路傍看骤影，鞍底卷旋毛。岂独连钱贵，酬恩更代劳。
五色有名翚，清晨挟两雌。群群飞自乐，步步饮相随。觇叶逢人处，惊媒妒宠时。绿毛春斗尽，强敌愿君知。
本自江湖远，常开霜露馀。争春候秾李，得水异红蕖。孤秀曾无偶，当门幸不锄。谁能政摇落，繁綵照阶除。
舟中采莲女，两两催妆梳。闻早渡江去，日高来起居。
陕西开胜壤，召南分沃畴。列树巢维鹊，平渚下睢鸠。憩棠疑勿剪，曳葛似攀樛。至今王化美，非独在隆周。
揽辔疲宵迈，驱马倦晨兴。既出封泥谷，还过避雨陵。山行明照上，溪宿密云蒸。登高徒欲赋，词殚独抚膺。
暂屏嚣尘累，言寻物外情。致逸心逾默，神幽体自轻。浦夏荷香满，田秋麦气清。讵假沧浪上，将濯楚臣缨。
丽谯通四望，繁忧起万端。绮疏低晚魄，镂槛肃初寒。白云乡思远，黄图归路难。唯馀西向笑，暂似当长安。
闲庭落景尽，疏帘夜月通。山灵响似应，水净望如空。栖枝犹绕鹊，遵渚未来鸿。可叹高楼妇，悲思杳难终。
酌桂陶芳夜，披薜啸幽人。雅琴驯鲁雉，清歌落范尘。宿云低迥盖，残月上虚轮。幸此承恩洽，聊当故乡春。
敛容辞豹尾，缄恨度龙鳞。金钿明汉月，玉箸染胡尘。古镜菱花暗，愁眉柳叶颦。唯有清笳曲，时闻芳树春。
碧落澄秋景，玄门启曙关。人疑列禦至，客似令威还。羽盖徒欣仰，云车未可攀。只应倾玉醴，时许寄颓颜。
捧檄辞幽径，鸣榔下贵洲。惊涛疑跃马，积气似连牛。月迥寒沙净，风急夜江秋。不学浮云影，他乡空滞留。
眷然怀楚奏，怅矣背秦关。涸鳞惊照辙，坠羽怯虚弯。素服三川化，乌裘十上还。莫言无皓齿，时俗薄朱颜。
行役忽离忧，复此怆分流。溅石回湍咽，萦丛曲涧幽。阴岩常结晦，宿莽竞含秋。况乃霜晨早，寒风入戍楼。
归怀剩不安，促榜犯风澜。落宿含楼近，浮月带江寒。喜逐行前至，忧从望里宽。今夜南枝鹊，应无绕树难。
天涯非日观，地屺望星楼。练光摇乱马，剑气上连牛。草湿姑苏夕，叶下洞庭秋。欲知悽断意，江上涉安流。
游人自卫返，背客隔淮来。倾盖金兰合，忘筌玉叶开。繁花明日柳，疏蕊落风梅。将期重交态，时慰不然灰。
闲居寡言宴，独坐惨风尘。忽见严冬尽，方知列宿春。夜将寒色去，年共晓光新。耿耿他乡夕，无由展旧亲。
闻君招隐地，髣髴武陵春。缉芰知还楚，披榛似避秦。崩查年祀积，幽草岁时新。一谢沧浪水，安知有逸人。
芳晨临上月，幽赏狎中园。有蝶堪成梦，无羊可触藩。忘怀南涧藻，蠲思北堂萱。坐叹华滋歇，思君谁为言。
林泉恣探历，风景暂裴徊。客有迁莺处，人无结驷来。聚花如薄雪，沸水若轻雷。今日徒招隐，终知异凿坏。
青牛游华岳，赤马走吴宫。玉柱离鸿怨，金罍浮蚁空。日霁崤陵雨，尘起洛阳风。唯当玄度月，千里与君同。
星楼望蜀道，月峡指吴门。万行流别泪，九折切惊魂。雪影含花落，云阴带叶昏。还愁三径晚，独对一清尊。
我留安豹隐，君去学鹏抟。岐路分襟易，风云促膝难。夕涨流波急，秋山落日寒。惟有思归引，悽断为君弹。
挂瓢余隐舜，负鼎尔干汤。竹叶离樽满，桃花别路长。低河耿秋色，落月抱寒光。素书如可嗣，幽谷伫宾行。
通庄抵旧里，沟水泣新知。断云飘易滞，连露积难披。素风啼迥堞，惊月绕疏枝。无力励短翰，轻举送长离。
振衣游紫府，飞盖背青田。虚心恒警露，孤影尚凌烟。离歌悽妙曲，别操绕繁弦。在阴如可和，轻响会闻天。
寂寥心事晚，摇落岁时秋。共此伤年发，相看惜去留。当歌应破涕，哀命返穷愁。别后能相忆，东陵有故侯。
芳尊徒自满，别恨转难胜。客似游江岸，人疑上灞陵。寒更承夜永，凉景向秋澄。离心何以赠，自有玉壶冰。
灵峰标胜境，神府枕通川。玉殿斜连汉，金堂迥架烟。断风疏晚竹，流水切危弦。别有青门外，空怀玄圃仙。
返照下层岑，物外狎招寻。兰径薰幽佩，槐庭落暗金。谷静风声彻，山空月色深。一遣樊笼累，唯馀松桂心。
展骥端居暇，登龙喜宴同。缔赏三清满，承欢六义通。野晦寒阴积，潭虚夕照空。顾惭非梦鸟，滥此厕雕虫。
千里风云契，一朝心赏同。意尽深交合，神灵俗累空。草带销寒翠，花枝发夜红。唯将澹若水，长揖古人风。
二三物外友，一百杖头钱。赏洽袁公地，情披乐令天。促席鸾觞满，当炉兽炭然。何须攀桂树，逢此自留连。
幸遇清明节，欣逢旧练人。刻花争脸态，写月竞眉新。晕罢空馀月，诗成并道春。谁知怀玉者，含响未吟晨。
美女出东邻，容与上天津。整衣香满路，移步袜生尘。水下看妆影，眉头画月新。寄言曹子建，个是洛川神。
愿言游泗水，支离去二漳。道术君所笃，筌蹄余自忘。雪威侵竹冷，秋爽带池凉。欲验离襟切，岐路在他乡。
开筵枕德水，辍棹舣仙舟。贝阙桃花浪，龙门竹箭流。当歌悽别曲，对酒泣离忧。还望青门外，空见白云浮。
神交尚投漆，虚室罢游兰。网积窗文乱，苔深履迹残。雪明书帐冷，水静墨池寒。独此琴台夜，流水为谁弹。
一丘余枕石，三越尔怀铅。离亭分鹤盖，别岸指龙川。露下蝉声断，寒来雁影连。如何沟水上，悽断听离弦。
重岩抱危石，幽涧曳轻云。绕镇仙衣动，飘蓬羽盖分。锦色连花静，苔光带叶熏。讵知吴会影，长抱谷城文。
千里年光静，四望春云生。椠日祥光举，疏云瑞叶轻。盖阴笼迥树，阵影抱危城。非将吴会远，飘荡帝乡情。
列名通地纪，疏派合天津。波随月色净，态逐桃花春。照霞如隐石，映柳似沈鳞。终当挹上善，属意澹交人。
唼藻沧江远，衔卢紫塞长。雾深迷晓景，风急断秋行。阵照通宵月，书封几夜霜。无复能鸣分，空知愧稻粱。
龙云玉叶上，鹤雪瑞花新。影乱铜乌吹，光销玉马津。含辉明素篆，隐迹表祥轮。幽兰不可俪，徒自绕阳春。
朔空曾纪历，带地旧疏泉。色泛临砀瑞，香流赴蜀仙。款交欣散玉，洽友悦沈钱。无复中山赏，空吟吴会篇。
洛川流雅韵，秦道擅苛威。听歌梁上动，应律管中飞。光飘神女袜，影落羽人衣。愿言心未翳，终冀效轻微。
紫陌炎氛歇，青蘋晚吹浮。乱竹摇疏影，萦池织细流。飘香曳舞袖，带粉泛妆楼。不分君恩绝，纨扇曲中秋。
南陆铜浑改，西郊玉叶轻。泛斗瑶光动，临阳瑞色明。盖阴连凤阙，阵影翼龙城。讵知时不遇，空伤流滞情。
九秋行已暮，一枝聊暂安。隐榆非谏楚，噪柳异悲潘。分形妆薄鬓，镂影饰危冠。自怜疏影断，寒林夕吹寒。
玉关寒气早，金塘秋色归。泛掌光逾净，添荷滴尚微。变霜凝晓液，承月委圆辉。别有吴台上，应湿楚臣衣。
云披玉绳净，月满镜轮圆。裛露珠晖冷，凌霜桂影寒。漏彩含疏薄，浮光漾急澜。西园徒自赏，南飞终未安。
贝阙寒流彻，玉轮秋浪清。图云锦色净，写月练花明。泛曲鹍弦动，随轩凤辖惊。唯当御沟上，悽断送归情。
玉虬分静夜，金萤照晚凉。含辉疑泛月，带火怯凌霜。散彩萦虚牖，飘花绕洞房。下帷如不倦，当解惜馀光。
擢秀三秋晚，开芳十步中。分黄俱笑日，含翠共摇风。碎影涵流动，浮香隔岸通。金翘徒可泛，玉斝竟谁同。
百龄嗟倏忽，一旦向山阿。丹桂销已尽，青松哀更多。薰风虚听曲，薤露反成歌。自有藏舟处，谁怜隙驷过。
恻怆恒山羽，留连棣萼篇。佳城非旧日，京兆即新阡。城郭三千岁，丘陵几万年。唯馀松柏垄，朝夕起寒烟。
短歌三献曲，长夜九泉台。此室玄扃掩，何年白日开。荒郊疏古木，寒隧积陈荄。独此伤心地，松声薄暮来。
共寻招隐寺，初识戴颙家。还依旧泉壑，应改昔云霞。绿竹寒天笋，红蕉腊月花。金绳倘留客，为系日光斜。
写月无芳桂，照日有花菱。不持光谢水，翻将影学冰。
禀质非贪热，焦心岂惮熬。终知不自润，何处用脂膏。
凌波起罗袜，含风染素衣。别有知音调，闻歌应自飞。
转蓬劳远役，披薜下田家。山形类九折，水势急三巴。悬梁接断岸，涩路拥崩查。雾岩沦晓魄，风溆涨寒沙。心迹一朝舛，关山万里赊。龙章徒表越，闽俗本殊华。旅行悲泛梗，离赠折疏麻。唯有寒潭菊，独似故园花。
旅思眇难裁，冲飙恨易哀。旷望洛川晚，飘飖瑞雪来。积彩明书幌，流韵绕琴台。色夺迎仙羽，花避犯霜梅。谢庭赏方逸，袁扉掩未开。高人傥有访，兴尽讵须回。
薄宦三河道，自负十馀年。不应惊若厉，秪为直如弦。坐历山川险，吁嗟陵谷迁。长吟空抱膝，短翮讵冲天。魂归沧海上，望断白云前。钓名劳拾紫，隐迹自谈玄。不学多能圣，徒思鸿宝仙。斯志良难已，此道岂徒然。嗟为刀笔吏，耻从绳墨牵。岐路情虽狎，人伦地本偏。长揖谢时事，独往访林泉。寄言二三子，生死不来旋。
西鄂该通理，南阳擅德音。玉卮浮藻丽，铜浑积思深。忽怀今日昔，非复昔时今。日落丰碑暗，风来古木吟。惟叹穷泉下，终郁羡鱼心。
写月涂黄罢，凌波拾翠通。镜花摇芰日，衣麝入荷风。叶密舟难荡，莲疏浦易空。凤媒羞自托，鸳翼恨难穷。秋帐灯华翠，倡楼粉色红。相思无别曲，并在棹歌中。
薄游倦千里，劳生负百年。未能槎上汉，讵肯剑游燕。白云照春海，青山横曙天。江涛让双璧，渭水掷三钱。坐惜风光晚，长歌独块然。
旅客春心断，边城夜望高。野楼疑海气，白鹭似江涛。结绶疲三入，承冠泣二毛。将飞怜弱羽，欲济乏轻舠。赖有阳春曲，穷愁且代劳。
传闻叶县履，飞向洛阳城。驰道临层掖，津门对小平。霞残疑制锦，云度似飘缨。藻掞潘江澈，尘虚范甑清。讵怜冲斗气，犹向匣中鸣。
幽寻极幽壑，春望陟春台。云光栖断树，灵影入仙杯。古藤依格上，野径约山隈。落蕊翻风去，流莺满树来。兴阑荀御动，归路起浮埃。
故人无与晤，安步陟山椒。野静连云卷，川明断雾销。灵岩闻晓籁，洞浦涨秋潮。三江归望断，千里故乡遥。劳歌徒自奏，客魂谁为招。
千里寻归路，一苇乱平源。通波连马颊，迸水急龙门。照日荣光净，惊风瑞浪翻。棹唱临风断，樵讴入听喧。岸迥秋霞落，潭深夕雾繁。谁堪逝川上，日暮不归魂。
长啸三春晚，端居百虑盈。未安胡蝶梦，遽切鲁禽情。别岛连寰海，离魂断戍城。流星疑伴使，低月似依营。怀禄宁期达，牵时匪徇名。艰虞行已远，时迹自相惊。
征夫怀远路，夙驾上危峦。薄烟横绝巘，轻冻涩回湍。野雾连空暗，山风入曙寒。帝城临灞涘，禹穴枕江干。橘性行应化，蓬心去不安。独掩穷途泪，长歌行路难。
九秋凉风肃，千里月华开。圆光随露湛，碎影逐波来。似霜明玉砌，如镜写珠胎。晚色依关近，边声杂吹哀。离居分照耀，怨绪共裴徊。自绕南飞羽，空忝北堂才。
日观分齐壤，星桥接蜀门。桃花嘶别路，竹叶泻离樽。夏老兰犹茂，秋深柳尚繁。雾销山望迥，风高野听喧。劳歌徒欲奏，赠别竟无言。唯有当秋月，空照野人园。
意气坐相亲，关河别故人。客似秦川上，歌疑易水滨。塞荒行辨玉，台远尚名轮。泄井怀边将，寻源重汉臣。上苑梅花早，御沟杨柳新。只应持此曲，别作边城春。
鸟旟陪访道，鹫岭狎栖真。四禅明静业，三空广胜因。祥河疏叠涧，慧日皎重轮。叶暗龙宫密，花明鹿苑春。彫谈筌奥旨，妙辩漱玄津。雅曲终难和，徒自奏巴人。
伏枕忧思深，拥膝独长吟。烹鲤无尺素，筌鱼劳寸心。疏麻空有折，芳桂湛无斟。广庭含夕气，闲宇澹虚阴。织虫垂夜砌，惊鸟栖暝林。欢娱百年促，羁病一生侵。讵堪孤月夜，流水入鸣琴。
故乡眇千里，离忧积万端。鹑服长悲碎，蜗庐未卜安。富钩徒有想，贫铗为谁弹。柳秋风叶脆，荷晓露文团。晚金丛岸菊，馀佩下幽兰。伐木伤心易，维桑归去难。独有孤明月，时照客庭寒。
乘马陟层阜，回首睇山川。攒峰衔宿雾，叠巘架寒烟。百重含翠色，一道落飞泉。香吹分岩桂，鲜云抱石莲。地偏心易远，致默体逾玄。得性虚游刃，忘言已弃筌。弹冠劳巧拙，结绶倦牵缠。不如从四皓，丘中鸣一弦。
四运移阴律，三翼泛阳侯。荷香销晚夏，菊气入新秋。夜乌喧粉堞，宿雁下芦洲。海雾笼边徼，江风绕戍楼。转蓬惊别渚，徙橘怆离忧。魂飞灞陵岸，泪尽洞庭流。振影希鸿陆，逃名谢蚁丘。还嗟帝乡远，空望白云浮。
昔负千寻质，高临九仞峰。真心凌晚桂，劲节掩寒松。忽值风飙折，坐为波浪冲。摧残空有恨，拥肿遂无庸。渤海三千里，泥沙几万重。似舟飘不定，如梗泛何从。仙客终难托，良工岂易逢。徒怀万乘器，谁为一先容。
三秋倦行役，千里泛归潮。通波竹箭水，轻舸木兰桡。金堤连曲岸，贝阙影浮桥。水净千年近，星飞五老遥。叠花开宿浪，浮叶下凉飙。浦荷疏晚菂，津柳渍寒条。恓惶劳梗泛，悽断倦蓬飘。仙槎不可托，河上独长谣。
养蒙分四渎，习坎奠三荆。徙帝留馀地，封王表旧城。岸昏涵蜃气，潮满应鸡声。洲迥连沙静，川虚积溜明。一朝从捧檄，千里倦悬旌。背流桐柏远，逗浦木兰轻。小山迷隐路，大块切劳生。唯有贞心在，独映寒潭清。
紫塞流沙北，黄图灞水东。一朝辞俎豆，万里逐沙蓬。候月恒持满，寻源屡凿空。野昏边气合，烽迥戍烟通。膂力风尘倦，疆场岁月穷。河流控积石，山路远崆峒。壮志凌苍兕，精诚贯白虹。君恩如可报，龙剑有雌雄。
旧国千年尽，荒城四望通。云浮非隐帝，日举类游童。绮琴朝化洽，祥石夜论空。马去遥奔郑，蛇分近带丰。池文敛束水，竹影漏寒丛。园兔承行月，川禽避断风。故宋诚难定，从梁事未工。唯当过周客，独愧吴台空。
汉地行逾远，燕山去不穷。城荒犹筑怨，碣毁尚铭功。古戍烟尘满，边庭人事空。夜关明陇月，秋塞急胡风。倚伏良难定，荣枯岂易通。旅魂劳泛梗，离恨断征蓬。苏武封犹薄，崔骃宦不工。惟馀北叟意，欲寄南飞鸿。
洛川真气上，重泉惠政融。含章光后烈，继武嗣前雄。与善良难验，生涯忽易穷。翔凫犹化履，狎雉尚驯童。钱满荒阶绿，尘浮虚帐红。夏馀将宿草，秋近未惊蓬。烟晦泉门闭，日尽夜台空。谁堪孤陇外，独听白杨风。
化城分鸟堞，香阁俯龙川。复栋侵黄道，重檐架紫烟。铭书非晋代，壁画是梁年。霸略今何在，王宫尚岿然。二帝曾游圣，三卿是偶贤。因兹游胜侣，超彼托良缘。我出有为界，君登非想天。悠悠青旷里，荡荡白云前。今日经行处，曲音号盖烟。
霍第疏天府，潘园近帝台。调弦三妇至，置驿五侯来。尚想欢娱洽，吁嗟岁月催。金坛分上将，玉帐引瑰材。决胜鲸波静，腾谋鸟谷开。白云淮水外，紫陌灞陵隈。节变惊衰柳，笳繁思落梅。调神和玉烛，掞藻握珠胎。怅矣欣怀土，居然欲死灰。还因承雅曲，暂喜跃沈鳃。
彭山折坂外，井络少城隈。地是三巴俗，人非百里材。畏途君怅望，岐路我裴徊。心赏风烟隔，容华岁月催。遥遥分凤野，去去转龙媒。遗锦非前邑，鸣琴即旧台。剑门千仞起，石路五丁开。海客乘槎渡，仙童驭竹回。魂将离鹤远，思逐断猿哀。唯有双凫舄，飞去复飞来。
少年识事浅，不知交道难。一言芬若桂，四海臭如兰。宝剑思存楚，金锤许报韩。虚心徒有托，循迹谅无端。太息关山险，吁嗟岁月阑。忘机殊会俗，守拙异怀安。阮籍空长啸，刘琨独未欢。十步庭芳敛，三秋陇月团。槐疏非尽意，松晚夜凌寒。悲调弦中急，穷愁醉里宽。莫将流水引，空向俗人弹。
年华开早律，霁色荡芳晨。城阙千门晓，山河四望春。御沟通太液，戚里对平津。宝瑟调中妇，金罍引上宾。剧谈推曼倩，惊坐揖陈遵。意气一言合，风期万里亲。自惟安直道，守拙忌因人。谈器非先木，图荣异后薪。揶揄惭路鬼，憔悴切波臣。玄草终疲汉，乌裘几滞秦。生涯无岁月，岐路有风尘。还嗟太行道，处处白头新。
维舟背楚服，振策下吴畿。盛德弘三让，雄图枕九围。黄池通霸迹，赤壁畅戎威。文物俄迁谢，英灵有盛衰。行叹鸱夷没，遽惜湛卢飞。地古烟尘暗，年深馆宇稀。山川四望是，人事一朝非。悬剑空留信，亡珠尚识机。郑风遥可托，关月眇难依。西北云逾滞，东南气转微。徒怀伯通隐，多谢买臣归。唯有荒台露，薄暮湿征衣。
促驾踰三水，长驱望五原。天阶分斗极，地理接楼烦。溪月明关陇，戎云聚塞垣。山川殊物候，风壤异凉暄。戍古秋尘合，沙寒宿雾繁。昔余迷学步，投迹忝词源。兰渚浮延阁，蓬山款禁园。彯缨陪绂冕，载笔偶玙璠。汲冢宁详蠹，秦牢讵辨冤。一朝从篚服，千里骛轻轩。乡梦随魂断，边声入听喧。南图终铩翮，北上遽催辕。吊影惭连茹，浮生倦触藩。数奇何以托，桃李自无言。
扰扰风尘地，遑遑名利途。盈虚一易舛，心迹两难俱。弱龄小山志，宁期大丈夫。九微光贲玉，千仞忽弹珠。棘寺游三礼，蓬山簉八儒。怀铅惭后进，投笔愿前驱。北走非通赵，西之似化胡。锦车朝促候，刁斗夜传呼。战士青丝络，将军黄石符。连星入宝剑，半月上彫弧。拜井开疏勒，鸣桴动密须。戎机习短蔗，祆祲静长榆。季月炎初尽，边亭草早枯。层阴笼古木，穷色变寒芜。海鹤声嘹唳，城乌尾毕逋。葭繁秋色引，桂满夕轮虚。行役风霜久，乡园梦想孤。灞池遥夏国，秦海望阳纡。沙塞三千里，京城十二衢。杨沟连凤阙，槐路拟鸿都。璧殿规宸象，金堤法斗枢。云浮西北盖，月照东南隅。宝帐垂连理，银床转辘轳。广筵留上客，丰馔引中厨。漏缓金徒箭，娇繁玉女壶。秋涛飞喻马，秋水泛仙舻。意气风云合，言忘道术趋。共矜名已泰，讵肯沫相濡。有志惭雕朽，无庸类散樗。关山暂超忽，形影叹艰虞。结网空知羡，图荣岂自诬。忘情同塞马，比德类宛驹。陇阪肝肠绝，阳关亭候迂。迷魂惊落雁，离恨断飞凫。春去荣华尽，年来岁月芜。边愁伤郢调，乡思绕吴歈。河气通中国，山途限外区。相思若可寄，冰泮有衔芦。
江南孟春天，荇叶大如钱。白雪装梅树，青袍似葑田。
睿泽先寰海，功成展武韶。戈鋋清外垒，文物盛中朝。圣祚山河固，宸章日月昭。玉筵鸾鹄集，仙管凤皇调。御柳新低绿，宫莺乍啭娇。愿将亿兆庆，千祀奉神尧。
风流东晋后，外学入僧家。独唱郢中雪，还游天际霞。云村共香饭，水月喻秋花。景物添新致，前程讵可涯。
吴王剑池上，禅子石房深。久慕白云性，忽劳青玉音。孤高知胜鹤，清雅似闻琴。此韵书珍重，烦师出定吟。
青门佩兰客，淮水誓风流。名在乡书贡，心期月殿游。平沙大河急，细雨二陵秋。感此添离恨，年光不少留。
归台新柱史，辞府旧英髦。劝酒莲幕贵，望尘骢马高。诗情分绣段，剑彩拂霜毫。此举关风化，谁云别恨劳。
寝门来哭夜，此月小祥初。风意犹忆瑟，萤光乍近书。墙蒿藏宿鸟，池月上钩鱼。徒引相思泪，涓涓东逝馀。
惭非青玉制，故以赠仙郎。希翼留书閤，提携在笔床。讵能辉绣服，安得似芸香。所报何珍重，清明胜夜光。
且攀隋宫柳，莫忆江南春。师有怀乡志，未为无事人。
云髻凤文细，对君歌少年。万金酬一顾，可惜十千钱。
玉管倾杯乐，春园斗草情。野花无限意，处处逐人行。
闻道中山酒，一杯千日醒。黄莺似传语，劝酒太叮咛。
红袂歌声起，因君始得闻。黄昏小垂手，与我驻浮云。
相劝醉年华，莫醒春日斜。春风宛陵道，万里晋阳花。
碧绿草萦堤，红蓝花满溪。愿君常践蹋，莫使暗萋萋。
萋萋巫峡云，楚客莫留恩。岁久晋阳道，谁能向太原。
岁酒劝屠苏，楚声山鹧鸪。春风入君意，千日不须臾。
上阳宫里女，玉色楚人多。西信无因得，东游奈乐何。
曾荅雁门偈，为怜同社人。多惭惠休句，偕得此阳春。
窈窕垂涧萝，蒙茸黄葛花。鸳鸯怜碧水，照影舞金沙。
何响与天通，瑶筝挂望中。彩弦非触指，锦瑟忽闻风。雁柱虚连势，鸾歌且坠空。夜和霜击磬，晴引凤归桐。幽咽谁生怨，清泠自匪躬。秦姬收宝匣，搔首不成功。
西陵宜先启，春寒寝庙清。历官分气候，天子荐精诚。已辨瑶池色，如和玉佩鸣。礼馀神转肃，曙后月残明。雅合霜容洁，非同雪体轻。空怜一掬水，珍重此时情。
白露湿庭砌，皓月临前轩。此时去留恨，含思独无言。
海门连洞庭，每去三千里。十载一归来，辛苦潇湘水。
精思莫知日，意静如空虚。三鸟自来去，九光遥卷舒。新池近天井，玉宇停云车。余亦苦山路，洗心祈道书。
高天风雨散，清气在园林。况我夜初静，当轩鸣绿琴。云开北堂月，庭满南山阴。不见长裾者，空歌游子吟。
冬暮久无乐，西行至长安。故人处东第，清夜多新欢。广庭竹阴静，华池月色寒。知音尽词客，方见交情难。
朝随秋云阴，乃至青松林。花阁空中远，方池岩下深。竹风乱天语，溪响成龙吟。试问真君子，游山非世心。
精庐不住子，自有无生乡。过客知何道，裴回雁子堂。浮云归故岭，落月还西方。日夕虚空里，时时闻异香。
遥山起真宇，西向尽花林。下见宫殿小，上看廊庑深。苑花落池水，天语闻松音。君子又知我，焚香期化心。
洛城本天邑，洛水即天池。君王既行幸，法子复来仪。虚室香花满，清川杨柳垂。乘閒道归去，远意谁能知。
秋风陨群木，众草下严霜。复问子何如？自言之帝乡。岂无亲所爱，将欲济时康。握手别征驾，返悲岐路长。
晋家南作帝，京镇北为关。江水中分地，城楼下带山。金陵事已往，青盖理无还。落日空亭上，愁看龙尾湾。
山横小苑前，路尽大江边。此地兴王业，无如宋主贤。潮生建业水，风散广陵烟。直望清波里，秪言别有天。
古木啸寒禽，层城带夕阴。梁园多绿柳，楚岸尽枫林。山际空为险，江流长自深。平生何以恨，天地本无心。
京山千里过，孤愤望中来。江势将天合，城门向水开。落霞明楚岸，夕露湿吴台。去去无相识，陈皇安在哉。
他日曾游魏，魏家馀趾存。可怜宫殿所，但见桑榆繁。此去拜新职，为荣近故园。高阳八才子，况复在君门。
明牧念行子，又言悲解携。初筵方落日，醉止到鸣鸡。过客来自北，大军居在西。兵家如讨逆，敢以庶盘溪。
东城别故人，腊月迟芳辰。不惜孤舟去，其如两地春。花明洛阳苑，水绿小平津。是日不相见，莺声徒自新。
楚国千里远，孰知方寸违。春游欢有客，夕寝赋无衣。江水带冰绿，桃花随雨飞。九歌有深意，捐佩乃言归。
明月挂青天，遥遥如目前。故人游画阁，却望似云边。水宿依渔父，歌声好采莲。采莲江上曲，今夕为君传。
郊外亭皋远，野中岐路分。苑门临渭水，山翠杂春云。秦阁多遗典，吴台访阙文。君王思校理，莫滞清江濆。
朝游天苑外，忽见法筵开。山势当空出，云阴满地来。疏钟清月殿，幽梵静花台。日暮香林下，飘飘仙步回。
禅宫分两地，释子一为心。入道无来去，清言见古今。江寒池水绿，山暝竹园深。别有中天月，遥遥散夕阴。
上士既开天，中朝为得贤。青云方羽翼，画省比神仙。委佩云霄里，含香日月前。君王傥借问，客有上林篇。
皇州月初晓，处处鼓钟喧。树出蓬莱殿，城开阊阖门。近臣朝琐闼，词客向文园。独有三川路，空伤游子魂。
门生故来往，知欲命浮觞。忽奉朝青阁，回车入上阳。落花满春水，疏柳映新塘。是日归来暮，劳君奏雅章。
青阙朝初退，白云遥在天。非关取雷雨，故欲伴神仙。泛滟鹓池曲，飘飖琐闼前。犹多远山意，幸入侍臣篇。
圣主御青春，纶言命使臣。将修风伯祀，更福太平人。帟幕宵联事，坛场晓降神。帝心矜动物，非为属车人。
白雪宜新舞，清宵召楚妃。娇童携锦荐，侍女整罗衣。花映垂鬟转，香迎步履飞。徐徐敛长袖，双烛送将归。
河桥送客舟，河水正安流。远见轻桡动，遥怜故国游。海禽逢早雁，江月值新秋。一听南津曲，分明散别愁。
二月清江外，遥遥饯故人。南山晴有雪，东陌霁无尘。骑别章台晚，舟行洛水春。知君梁苑去，日见白华新。
洛城春雨霁，相送下江乡。树绿天津道，山明伊水阳。孤舟从此去，客思一何长。直望清波里，唯馀落日光。
越城临渤澥，晋国在河汾。仙绶两乡意，青郊一路分。野棠春未发，田雀暮成群。他日思吴会，尝因西北云。
清洛带芝田，东流入大川。舟轻水复急，别望杳如仙。细草生春岸，明霞散早天。送君唯一曲，当是白华篇。
西方有六国，国国愿来宾。圣主今无外，怀柔遣使臣。大夫开幕府，才子作行人。解剑聊相送，边城二月春。
落日临御沟，送君还北州。树凉征马去，路暝归人愁。吴岳夏云尽，渭河秋水流。东篱摘芳菊，想见竹林游。
柱史回清宪，谪居临汉川。迟君千里驾，方外赏云泉。路断因春水，山深隔暝烟。湘江见游女，寄摘一枝莲。
相送陇山头，东西陇水流。从来心胆盛，今日为君愁。暗雪迷征路，寒云隐戍楼。唯馀旌旆影，相逐去悠悠。
朝看法云散，知有至人还。送客临伊水，行车出故关。天花满南国，精舍在空山。虽复时来去，中心长日闲。
落日吹箫管，清池发棹歌。船争先后渡，岸激去来波。水叶藏鱼鸟，林花间绮罗。踟蹰仙女处，犹似望天河。
一作云峰别，三看花柳朝。青山隔远路，明月空长霄。鹊浴西江雨，鸡鸣东海潮。此情劳梦寐，况道双林遥。
剧孟不知名，千金买宝剑。出入平津邸，自言娇且艳。
春风二月时，道傍柳堪把。上枝覆官阁，下枝覆车马。
洛水照千门，千门碧空里。少年不得志，走马游新市。
竹吹留歌扇，莲香入舞衣。前溪多曲溆，乘兴莫先归。
山北天泉苑，山西凤女家。不言沁园好，独隐武陵花。
十年别乡县，西去入皇州。此意在观国，不言空远游。九衢平若水，利往无轻舟。北洛反初路，东江还故丘。春山多秀木，碧涧尽清流。不见子桑扈，当从方外求。
世业传儒行，行成非不荣。其如怀独善，况以闻长生。家近华阳洞，早年深此情。巾车云路入，理棹瑶溪行。天地朝光满，江山春色明。王庭有轩冕，此日方知轻。
平生非作者，望古怀清芬。心以道为际，行将时不群。兹山在人境，灵贶久传闻。远势一峰出，近形千嶂分。冬春有茂草，朝暮多鲜云。此去亦何极，但言西日曛。
昔贤居柱下，今我去人间。良以直心旷，兼之外视闲。垂纶非钓国，好学异希颜。落日登高屿，悠然望远山。溪流碧水去，云带清阴还。想见中林士，岩扉长不关。
名岳徵仙事，清都访道书。山门入松柏，天路涵空虚。南极见朝采，西潭闻夜渔。远心尚云宿，浪迹出林居。为己存实际，忘形同化初。此行良已矣，不乐复何如。
一山尽天苑，一峰开道宫。道花飞羽卫，天鸟游云空。玉殿俯玄水，春旗摇素风。夹门小松柏，覆井新梧桐。自昔大仙下，乃知元化功。神皇作桂馆，此意与天通。
真王清净子，燕居复行心。结宇邻居邑，寤言非远寻。丹青丈室满，草树一庭深。秀色玄冬发，交枝白日阴。江流映朱户，山鸟鸣香林。独住已寂寂，安知浮与沈。
方塘深且广，伊昔俯吾庐。环岸垂绿柳，盈泽发红蕖。上延北原秀，下属幽人居。暑雨若混沌，清明如空虚。此乡多隐逸，水陆见樵渔。废赏亦何贵，为欢良易摅。且言重观国，当此赋归欤。
落叶满山砌，苍烟埋竹扉。远怀青冥士，书剑常相依。霜卧眇兹地，琴言纷已违。衡阳今万里，南雁将何归。出径惜松引，入舟怜钓矶。西林有明月，夜久空微微。
南阳隐居者，筑室丹溪源。溪冷惧秋晏，室寒欣景暾。山鸡鸣菌阁，水雾入衡门。东岭或舒啸，北窗时讨论。封君渭阳竹，逸士汉阴园。何必崆峒上，独为尧所尊。
田家俯长道，邀我避炎氛。当暑日方昼，高天无片云。桑间禾黍气，柳下牛羊群。野雀栖空屋，晨昏不复闻。前登澳梁坂，极望温泉分。逆旅方三舍，西山犹未曛。
主家隐溪口，微路入花源。数日朝青阁，彩云犹在门。双楼夹一殿，玉女侍玄元。扶橑尽蟠木，步櫩多画翻。新松引天籁，小柏绕山樊。坐弄竹阴远，行随溪水喧。石池辨春色，林兽知人言。未逐凤皇去，真宫在此原。
全神不言命，所尚道家流。迨此远南楚，遂令思北游。先生秀衡岳，玉立居玄丘。门带江山静，房随瑶草幽。逍遥三花发，罔象五云浮。自有太清纪，曾垂华发忧。大年方橐籥，小智即蜉蝣。七日赤龙至，莫令余独留。
五年一巡狩，西幸过东畿。周国易居守，周人多怨思。君王敷惠政，程作贵从时。大厦非一木，沈沈临九逵。庆云宿飞栋，嘉树罗青墀。疏屏宜朝享，方塘堪水嬉。云中仰华盖，桁下望春旗。天意知如此，星言归洛师。
直道已三出，幸从江上回。新居茅茨迥，起见秋云开。十里次舟楫，二桥交往来。楚言满邻里，雁叫喧池台。鱼鳖乐仁政，浮沈亦至哉。小山宜大隐，要自望蓬莱。
河流有深曲，舟子莫能知。弭棹临沙屿，微吟西日驰。平明春色霁，两岸好风吹。去去川途尽，悠悠亲友离。汉宫成羽翼，伊水弄参差。为惜淮南子，如何攀桂枝。
渭水收暮雨，处处多新泽。宫苑傍山明，云林带天碧。君子耸高驾，英声邈今昔。锵佩出中台，彯缨入仙掖。夙心幸清鉴，晚志欣良觌。鸣盗非足徵，愿言同下客。
南国久为思，西都尝作宾。云开天地色，日照山河春。善听在知己，扬光唯达人。妙年弄柔翰，弱冠偶良晨。擢第文昌阁，还家沧海滨。寸心何所望，东掖有贤臣。
北伐昧天造，王师示有征。辕门统元律，帝室命宗英。灵威方首事，仗钺按边城。膏雨被春草，黄云浮太清。文儒托后乘，武旅趋前旌。出车发西洛，营军临北平。曰予深固陋，志气颇纵横。尝思骠骑幕，愿逐嫖姚兵。惟贤美无度，海内依扬声。河间旧相许，车骑日逢迎。折节下谋士，深心论客卿。忠言虽未列，庶以知君诚。
汉皇思旧邑，秦地作新丰。南出华阳路，西分长乐宫。安知天地久，不与昔年同。鸡犬暮声合，城池秋霁空。纷吾从此去，望极咸阳中。不见芸香阁，徒思文雅雄。
朝行敷水上，暮出华山东。高馆宿初静，长亭秋转空。日余久沦汨，重此闻霜风。淅沥入溪树，飕飗惊夕鸿。悽然望伊洛，如见息阳宫。旧识无高位，新知尽固穷。夫君独轻举，远近善文雄。岂念千里驾，崎岖秦塞中。
万国朝天中，东隅道最长。吾生美无度，高驾仕春坊。出入蓬山里，逍遥伊水傍。伯鸾游太学，中夜一相望。落日悬高殿，秋风入洞房。屡言相去远，不觉生朝光。
天都分礼阁，肃肃临清渠。春山照前屏，高槐荫内除。惟贤尚廪禄，弟去兄来居。文雅更骧首，风流信有馀。中年幸从事，乃遇两吹嘘。何以知君子，交情复淡如。
春草生洞渚，春风入上林。春皋有黄鹤，抚翮未扬音。王屋尝嘉遁，伊川复陆沈。张弦鹍鸡弄，闭室蓬蒿深。避地歌三乐，游山赋九吟。大君思左右，无乃化黄金。
大道启元命，时人居太康。中朝发玄泽，下国被天光。明诏始端午，初筵当履霜。鼓鼙迎爽气，羽籥映新阳。太守即悬圃，淮夷成葆疆。小臣惭下位，拜手颂灵长。
公府传休沐，私庭效陆沈。方知从大隐，非复在幽林。阙下忠贞志，人间孝友心。既将冠盖雅，仍与薜萝深。寒变中园柳，春归上苑禽。池涵青草色，山带白云阴。潘岳闲居赋，钟期流水琴。一经当自足，何用遗黄金。
綵服去江汜，白云生大梁。星辰动异色，羔雁成新行。日望天朝近，时忧郢路长。情言间薖轴，惠念及沧浪。松柏以之茂，江湖亦自忘。贾生方吊屈，岂敢比南昌。
众星已穷次，青帝方行春。永感易成戚，离居难重陈。阖门守初夜，燎火到清晨。或念无生法，多伤未出尘。广庭日将晏，虚室自为宾。愿以桑榆末，常逢甲子新。
肃穆郊禋毕，工歌赏事并。三朝遵湛露，一道洽仁明。布德言皆应，无为物自成。花添罗绮色，莺乱管弦声。独有同高唱，空陪乐太平。
圣君封太岳，十月建行旃。辇路开千里，寒云霁九天。故人多侍从，二子留伊川。河兖冰初合，关城月屡圆。暝过荥水上，闻说郑卿贤。材蔽行人右，名居东里先。制岩开别业，桑柘亦依然。待至金园侧，相将居一廛。
大夫沈楚水，千祀国人哀。习棹江流长，迎神雨雾开。标随绿云动，船逆清波来。下怖鱼龙起，上惊凫雁回。能令秋大有，鼓吹远相催。
璧池忝门子，俄顷变炎凉。绿竹深虚馆，清流响洞房。园林在建业，新友去咸阳。中夜鼓钟静，初秋漏刻长。浮云开太室，华盖上明堂。空此远相望，劳歌还自伤。
尘飞不到空，露湿翠微宫。鹤影石桥月，箫声松殿风。绿毛辞世女，白发入壶翁。借问烧丹处，桃花几遍红。
杉风振旅尘，晚景籍芳茵。片水明在野，万花深见人。静依归鹤思，远惜旧山春。今日惜携手，寄怀吟白蘋。
尘迹入门尽，悄然江海心。水声巫峡远，山色洞庭深。风桂落寒子，岚烟凝夕阴。前轩鹤归处，萝月思沈沈。
泠然御风客，与道自浮沈。黄鹤有归语，白云无忌心。药炉经月净，天路入壶深。从此分杯后，相思何处寻。
寂寞对衰草，地凉凝露华。蝉鸣月中树，风落客前花。山馆无宿伴，秋琴初别家。自怜千万里，笔砚寄生涯。
斜日出门去，残花已过春。鸟声穿叶远，虎迹渡溪新。入洞几时路，耕田何代人。自惭非避俗，不敢问迷津。
远节惨言别，况予心久违。从来忆家泪，今日送君归。野路正风雪，还乡犹布衣。里中耕稼者，应笑读书非。
芳草离离思，悠悠春梦馀。池亭千里月，烟水一封书。诗想怀康乐，文应吊子胥。扁舟恋南越，岂独为鲈鱼。
欲暮候樵者，望山空翠微。虹随馀雨散，鸦带夕阳归。穷巷长秋草，孤村时捣衣。谁知多病客，寂寞掩柴扉。
孤雁暮飞急，萧萧天地秋。关河正黄叶，消息断青楼。湘渚烟波远，骊山风雨愁。此时万里道，魂梦绕沧洲。
尽室居幽谷，乱山为四邻。雾深知有术，窗静似无人。鹤语松上月，花明云里春。生涯更何许，尊酒与垂纶。
幽独自成愚，柴门日渐芜。陆机初入洛，孙楚又游吴。失意怨杨柳，异乡闻鹧鸪。相思复相望，春草满南湖。
吴山青楚吟，草色异乡心。一酌水边酒，数声花下琴。登楼旧国远，探穴九疑深。更想逢秋节，那堪闻夜砧。
兰泽伤秋色，临风远别期。东城草虽绿，南浦柳无枝。直道岂易枉，暗投谁不疑。因君问行役，有泪湿江蓠。
万里访遗尘，莺声泪湿巾。古书无主散，废宅与山邻。宿草风悲夜，荒村月吊人。凄凉问残柳，今日为谁春。
荒台荆棘多，忠谏竟如何。细草迷宫巷，闲花误绮罗。前溪徒自绿，子夜不闻歌。怅望清江暮，悠悠东去波。
清无车马尘，深洞百花春。鸡犬疑沾药，耕桑似避秦。登山采樵路，临水浣纱人。若得心无事，移家便卜邻。
石屏苔色凉，流水绕祠堂。巢鹊疑天汉，潭花似镜妆。神来云雨合，神去蕙兰香。不复闻双佩，山门空夕阳。
行人倦游宦，秋草宿湖边。露湿芙蓉渡，月明渔网船。寒机深竹里，远浪到门前。何处思乡甚，歌声闻采莲。
清苦月偏知，南归瘦马迟。橐轻缘换酒，发白为吟诗。水色西陵渡，松声伍相祠。圣朝思直谏，不是挂冠时。
大隐能兼济，轩窗逐胜开。远含云水思，深得栋梁材。吏散山逾静，庭闲鸟自来。更怜幽砌色，秋雨长莓苔。
昔人登此地，丘垄已前悲。今日又非昔，春风能几时。
沧浪临古道，道上石成尘。自有沧浪峡，谁为无事人。
月午篱南道，前村半隐林。田翁独归处，荞麦露花深。
野树花初发，空山独见时。踟蹰历阳道，乡思满南枝。
无语共春别，细腰枝上红。来年又相见，还恐是愁中。
阳关多古调，无奈醉中闻。归梦吴山远，离情楚水分。孤舟经暮雨，征路入秋云。后夜同明月，山窗定忆君。
陋巷无车辙，烟萝总是春。贾生独未达，原宪竟忘贫。草座留山月，荷衣远洛尘。最怜知己在，林下访闲人。
仙仗肃朝官，承平圣主欢。月沈宫漏静，雨湿禁花寒。丹荔来金阙，朱樱贡玉盘。六龙扶御日，只许近臣看。
山晓旅人去，天高秋气悲。明河川上没，芳草露中衰。此别又千里，少年能几时。心知剡溪路，聊且寄前期。
出门逢故友，衣服满尘埃。岁月不可问，山川何处来。绮城容弊宅，散职寄灵台。自此留君醉，相欢得几回。
万里杨柳色，出关送故人。轻烟拂流水，落日照行尘。积梦江湖阔，忆家兄弟贫。裴回灞亭上，不语自伤春。
年年五湖上，厌见五湖春。长醉非关酒，多愁不为贫。山川迷道路，伊洛困风尘。今日扁舟别，俱为沧海人。
将归汾水上，远省锦城来。已泛西江尽，仍随北雁回。暮云征马速，晓月故关开。渐向庭闱近，留君醉一杯。
暑夜宿南城，怀人梦不成。高楼邀落月，叠鼓送残更。隔浦云林近，满川风露清。东埼不可见，矫首若为情。
萧条心境外，兀坐独参禅。萝月明盘石，松风落润泉。性空长入定，心悟自通玄。去住浑无迹，青山谢世缘。
王者应无敌，天兵动远征。建牙连朔漠，飞骑入胡城。夜月边城影，秋风陇水声。陈琳能草檄，含笑出长平。
步入招提路，因之访道林。石龛苔藓积，香径白云深。双树含秋色，孤峰起夕阴。屧廊行欲遍，回首一长吟。
暖日菜心稠，晴烟麦穗抽。客心双去翼，归梦一扁舟。废塔巢双鹤，长波漾白鸥。关山明月到，怆恻十年游。
一谪长沙地，三年叹逐臣。上书忧汉室，作赋吊灵均。旧宅秋荒草，西风客荐蘋。凄凉回首处，不见洛阳人。
岁晚斋居寂，情人动我思。每因一尊酒，重和百篇诗。月冷猿啼惨，天高雁去迟。夜郎流落久，何日是归期。
白发金陵客，怀归不暂留。交情分两地，行色载孤舟。黄叶蝉吟晚，沧江雁送秋。何年重会此，诗酒复追游。
独钓春江上，春江引趣长。断烟栖草碧，流水带花香。心事同沙鸟，浮生寄野航。荷衣尘不染，何用濯沧浪。
岩云掩竹扉，去鸟带馀晖。地僻生涯薄，山深俗事稀。养花分宿雨，剪叶补秋衣。野渡逢渔子，同舟荡月归。
濯濯长亭柳，阴连灞水流。雨搓金缕细，烟袅翠丝柔。送客添新恨，听莺忆旧游。赠行多折取，那得到深秋。
白发照乌纱，逢人只自嗟。官闲如致仕，客久似无家。夜雨孤灯梦，春风几度花。故园归有日，诗酒老生涯。
山行分曙色，一路见人稀。野鸟啼还歇，林花堕不飞。云迷栖鹤寺，水涩钓鱼矶。回首天将暝，逢僧话未归。
远访山中客，分泉谩煮茶。相携林下坐，共惜鬓边华。归路逢残雨，沿溪见落花。候门童子问，游乐到谁家。
月明溪水上，谁识步虚声。夜静金波冷，风微玉练平。自知尘梦远，一洗道心清。更弄瑶笙罢，秋空鹤又鸣。
补衲随缘住，难违尘外踪。木杯能渡水，铁钵肯降龙。到处栖云榻，何年卧雪峰。知师归日近，应偃旧房松。
野桥秋水落，江阁暝烟微。白日又欲午，高人犹未归。青林依古塔，虚馆静柴扉。坐久思题字，翻怜柿叶稀。
共有春山兴，幽寻此日同。谈诗访灵彻，入社愧陶公。竹暗闭房雨，茶香别院风。谁知尘境外，路与白云通。
古井庇幽亭，涓涓一窦明。仙源通海水，灵液孕山精。久旱宁同涸，长年秪自清。欲彰贞白操，酌献使君行。
仗剑万里去，孤城辽海东。旌旗愁落日，鼓角壮悲风。野迥边尘息，烽消戍垒空。辕门正休暇，投策拜元戎。
百年浑是客，白发总盈颠。佛国三秋别，云台五色连。朝盘香积饭，夜瓮落花泉。遥忆谈玄地，月高人未眠。
禅心如落叶，不逐晓风颠。猊坐翻萧瑟，皋比喜接连。芙蓉开紫雾，湘玉映清泉。白昼谈经罢，闲从石上眠。
德士名难避，风流学济颠。礼罗加璧至，荐鹗与云连。尘世休飞锡，松林且枕泉。近闻离讲席，听雨半山眠。
白发怀闽峤，丹心恋蓟门。官闲胜道院，宅远类荒村。二月霜花薄，群山雨气昏。东菑春事及，好向野人论。
何言访衰疾，旌旆重淹留。谢礼诚难荅，裁诗岂易酬。江清寒照动，山迥野云秋。一醉龙沙上，终欢胜旧游。
奏书归阙下，祖帐出湘东。满座他乡别，何年此会同。藉芳怜岸草，闻笛怨江风。且莫乘流去，心期在醉中。
楚人方苦热，柱史独闻蝉。晴日暮江上，惊风一叶前。荡摇清管杂，幽咽野风传。旅舍闻君听，无由更昼眠。
高会吹台中，新年月桂空。貂蝉临野水，旌旆引春风。细草萦斜岸，纤条出故丛。微文复看猎，宁与解神同。
受辞分路远，会府见君稀。雨雪经年去，轩车此日归。暮春愁见别，久客顺相依。寂寞伊川上，杨花空自飞。
举袂掩离弦，枉君愁思篇。忽惊池上鹭，下咽陇头泉。对牖墙阴满，临扉日影圆。赖闻黄太守，章句此中传。
移家住汉阴，不复问华簪。贳酒宜城近，烧田梦泽深。暮山逢鸟入，寒水见鱼沈。与物皆无累，终年惬本心。
昔人从逝水，有客吊秋风。何意千年隔，论心一日同。楚亭方作乱，汉律正酬功。倏忽桑田变，谗言亦已空。
大江横万里，古渡渺千秋。浩浩波声险，苍苍天色愁。三方归汉鼎，一水限吴州。霸国今何在，清泉长自流。
安亲非避地，羁旅十馀年。道长时流许，家贫故旧怜。相逢今岁暮，远别一方偏。去住俱难说，江湖正渺然。
衰鬓辞馀秩，秋风入故园。结茅成暖室，汲井及清源。邻里桑麻接，儿童笑语喧。终朝非役役，聊寄远人言。
与道共浮沈，人间岁月深。是非园吏梦，忧喜塞翁心。细草谁开径，芳条自结阴。由来居物外，无事可抽簪。
十方俱是梦，一念偶寻山。望刹经巴寺，持瓶向蜀关。乱猿心本定，流水性长闲。世俗多离别，王城几日还。
律仪通外学，诗思入禅关。烟景随缘到，风姿与道闲。贯花留静室，咒水度空山。谁识浮云意，悠悠天地间。
相传五部学，更有一人成。此日灵山去，何方半座迎。麻衣逢雪暖，草履蹑云轻。若见中林石，应知第四生。
江干望不极，楼阁影缤纷。水气多为雨，人烟远是云。予生何濩落，客路转辛勤。杨柳牵愁思，和春上翠裙。
潇洒绝尘喧，清溪流绕门。水声鸣石濑，萝影到林轩。地静留眠鹿，庭虚下饮猿。春花正夹岸，何必问桃源。
黄昏投古寺，深院一灯明。水砌长杉列，风廊败叶鸣。山云留别偈，王事速归程。迢遰罗源路，轻舆候晓行。
一宿西峰寺，尘烦暂觉清。远林生夕籁，高阁起钟声。山寂僧初定，廊深火自明。虽云殊出处，聊与说无生。
偶入横山寺，湖山景最幽。露涵松翠湿，风涌浪花浮。老衲供茶碗，斜阳送客舟。自缘归思促，不得更迟留。
风软扁舟稳，行依绿水堤。孤尊秋露滑，短棹晚烟迷。夜静月初上，江空天更低。飘飘信流去，误过子猷溪。
马疲盘道峻，投宿入招提。雨急山溪涨，云迷岭树低。凉风来殿角，赤日下天西。偃腹虚檐外，林空鸟恣啼。
天涯芳草遍，江路又逢春。海月留人醉，山花笑客贫。离杯倾祖帐，征骑逐行尘。回首风流地，登临少一人。
野居何处是，轩外一横塘。座纳薰风细，帘垂白日长。面山如对画，临水坐流觞。更爱闲花木，欣欣得向阳。
寒尽鸿先至，春回客未归。蚤知名是病，不敢绣为衣。雾积川原暗，山多郡县稀。明朝下湘岸，更逐鹧鸪飞。
地尽江南戍，山分桂北林。火云三月合，石路九疑深。暗谷随风过，危桥共鸟寻。羁魂愁似绝，不复待猿吟。
巴山不可上，徒驭亦裴回。旧栈歌难度，朝云湿未开。瀑泉飞雪雨，惊兽走风雷。此去无停候，征人几日回。
独立荒亭上，萧萧对晚风。天高吴塞阔，日落楚山空。猿叫三声断，江流一水通。前程千万里，一夕宿巴东。
相邀寒影晚，惜别故山空。邻里疏林在，池塘野水通。十年难遇后，一醉几人同。复此悲行子，萧萧逐转蓬。
朝沐敞南闱，盘跚待日晞。持梳发更落，览镜意多违。吾友见尝少，春风去不归。登高取一醉，犹可及芳菲。
春风归戚里，晓日上花枝。清管新莺发，重门细柳垂。经过千骑客，调笑五陵儿。何事灵台客，狂歌自不知。
留欢方继烛，此会岂他人。乡里游从旧，儿童内外亲。夜深愁不醉，老去别何频。莫折园中柳，相看惜暮春。
泷路下丹徼，邮童挥画桡。山回千骑隐，云断两乡遥。渔沪拥寒溜，畬田落远烧。维舟更相忆，惆怅坐空宵。
衰客惭墨绶，素舸逐秋风。云雨恩难报，江湖意已终。县当仙洞口，路出故园东。唯有新离恨，长留梦寐中。
车马去迟迟，离言未尽时。看花一醉别，会面几年期。樵路高山馆，渔洲楚帝祠。南登回首处，犹得望京师。
谬官辞获免，滥狱会平反。远与故人别，龙钟望所言。阴天寒不雨，古木夜多猿。老病北归去，馀年学灌园。
行旅悲摇落，风波厌别离。客程秋草远，心事故人知。暮鸟翻江岸，征徒起路岐。自应无定所，还似欲相随。
府中相见少，江上独行遥。会日起离恨，新年别旧僚。春云犹伴雪，寒渚未通潮。回首群山暝，思君转寂寥。
岁除日又暮，山险路仍新。驱传迷深谷，瞻星记北辰。古亭聊假寐，中夜忽逢人。相问皆呜咽，伤心不待春。
潮水忽复过，云帆俨欲飞。故园双阙下，左宦十年归。晚景照华发，凉风吹绣衣。淹留更一醉，老去莫相违。
知音不可遇，才子向天涯。远水下山急，孤舟上路赊。乱云收暮雨，杂树落疏花。到日应文会，风流胜阮家。
南行无俗侣，秋雁与寒云。野趣自多惬，名香日总闻。吴山中路断，浙水半江分。此地登临惯，含情一送君。
身为百里长，家宠五诸侯。含笑听猿狖，摇鞭望斗牛。梅花堪比雪，芳草不知秋。别后南风起，相思梦岭头。
乡人去欲尽，北雁又南飞。京洛风尘久，江湖音信稀。旧山知独往，一醉莫相违。未得辞羁旅，无劳问是非。
遥夜独不寐，寂寥蓬户中。河明五陵上，月满九门东。旧知亲友散，故园江海空。怀归正南望，此夕起秋风。
钟鼓喧离日，车徒促夜装。晓厨新变火，轻柳暗翻霜。传镜看华发，持杯话故乡。每嫌儿女泪，今日自沾裳。
征役各异路，烟波同旅愁。轻桡上桂水，大艑下扬州。何处成后会，今朝分旧游。离心比杨柳，萧飒不胜秋。
拟归云壑去，聊寄宦名中。俸禄资生事，文章实国风。听潮回楚浪，看月照隋宫。傥有登楼望，还应伴庾公。
不与名利隔，且为江汉游。吴山本佳丽，谢客旧淹留。狭道通陵口，贫家住蒋州。思归复怨别，寥落讵关秋。
巴江秋欲尽，远别更凄然。月照高唐峡，人随贾客船。积云藏崄路，流水促行年。不料相逢日，空悲尊酒前。
九门思谏议，万里采风谣。关外逢秋月，天涯过晚潮。雁来云杳杳，木落浦萧萧。空怨他乡别，回舟暮寂寥。
邦君采菊地，近接旅人居。一命招衰疾，清光照里闾。去官惭比谢，下榻贵同徐。莫怪沙边倒，偏沾杯酌馀。
无言堪自喻，偶坐更相悲。木落惊年长，门闲惜草衰。买山犹未得，谏猎又非时。设被浮名系，归休渐欲迟。
萍翻蓬自卷，不共本心期。复入重城里，频看百草滋。水流归思远，花发长年悲。尽日春风起，无人见此时。
湘流分曲浦，缭绕古城东。岸转千家合，林开一镜空。人生无事少，心赏几回同。且复忘羁束，悠悠落照中。
回环路不尽，历览意弥新。古木畬田火，澄江荡桨人。缓歌寻极浦，一醉送残春。莫恨长沙远，他年忆此辰。
轩车出东阁，都邑绕南河。马首先春至，人心比岁和。省风传隐恤，持法去烦苛。却想埋轮者，论功此日多。
祖帐临鲛室，黎人拥鹢舟。坐蓝高士去，继组鄙夫留。白日落寒水，青枫绕曲洲。相看作离别，一倍不禁愁。
门前水流咽，城下乱山多。非是还家路，宁知枉骑过。风烟复欲隔，悲笑屡相和。不学陶公醉，无因奈别何。
行役留三楚，思归又一春。自疑冠下发，聊此镜中人。机息知名误，形衰恨道贫。空将旧泉石，长与梦相亲。
万人曾死战，几户免刀兵。井邑初安堵，儿童未长成。凉风吹古木，野火烧残营。寥落千馀里，山高水复清。
临风脱佩剑，相劝静胡尘。自料无筋力，何由荅故人。
敝邑连山远，仙舟数刻同。多惭屡回首，前路在泥中。
后会知不远，今欢亦愿留。江天梅雨散，况在月中楼。
自公来问易，不复待加年。更有垂帘会，遥知续草玄。
回转沙岸近，欹斜林岭重。因君访遗迹，此日见真龙。
寒郊好天气，劝酒莫辞频。扰扰钟陵市，无穷不醉人。
偶来人境外，何处染嚣尘。倘许栖林下，僧中老此身。
麋鹿自成群，何人到白云。山中无外事，终日醉醺醺。
白发千茎雪，寒窗懒著书。最怜吟苜蓿，不及向桑榆。
夜静河汉高，独坐庭前月。忽起故园思，动作经年别。
垂柳万条丝，春来织别离。行人攀折处，闺妾断肠时。
明月临沧海，闲云恋故山。诗名满天下，终日掩柴关。
谪戍孤城小，思家万里遥。汉廷求卫霍，剑佩上青霄。
野水连天碧，峰峦入海青。沧浪者谁子，一曲醉中听。
此意无所欲，闭门风景迟。柳条将白发，相对共垂丝。
北人归欲尽，犹自住萧山。闭户不曾出，诗名满世间。
画鹢春风里，迢遥去若飞。那能寄相忆，不并子猷归。
沅水连湘水，千波万浪中。知郎未得去，惭愧石尤风。
江明雨初歇，山暗云犹湿。未可动归桡，前程风浪急。
文案日成堆，愁眉拽不开。偷归瓮间卧，逢个楚狂来。
丝管霜天夜，烟尘淮水西。明朝上征去，相伴醉如泥。
上国杳未到，流年忽复新。回车不自识，君定送何人。
离亭一会宿，能有几人同。莫以回车泣，前途不尽穷。
西南积水远，老病喜生归。此地故人别，空馀泪满衣。
浪息定何时，龙门到恐迟。轻舟不敢渡，空立望旌旗。
湘山千岭树，桂水九秋波。露重猿声绝，风清月色多。
佳山路不远，俗侣到常稀。及此烟霞暮，相看复欲归。
文教通夷俗，均输问火田。江分巴字水，树入夜郎烟。毒瘴含秋气，阴崖蔽曙天。路难空计日，身老不由年。将命宁知远，归心讵可传。星郎复何意，出守五溪边。
兄弟泣殊方，天涯指故乡。断云无定处，归雁不成行。草莽人烟少，风波水驿长。上虞亲渤澥，东楚隔潇湘。古戍阴传火，寒芜晓带霜。海门潮滟滟，沙岸荻苍苍。京辇辞芸阁，蘅芳忆草堂。知君始宁隐，还缉旧荷裳。
汉苑钟声早，秦郊曙色分。霜凌万户彻，风散一城闻。已启蓬莱殿，初朝鸳鹭群。虚心方应物，大扣欲干云。近杂鸡人唱，新传凫氏文。能令翰苑客，流听思氛氲。
渺渺飞霜夜，寥寥远岫钟。出云疑断续，入户乍舂容。度枕频惊梦，随风几韵松。悠扬来不已，杳霭去何从。髣髴烟岚隔，依稀岩峤重。此时聊一听，馀响绕千峰。
寥亮来丰岭，分明辨古钟。应霜如自击，中节每相从。静听非闲扣，潜应蕴圣踪。风间时断续，云外更舂容。虚警和清籁，雄鸣隔乱峰。因知谕知己，感激更难逢。
野人无本意，散木任天材。分向空山老，何言上苑来。迢遥千里道，依倚九层台。出处宁知命，轮辕岂自媒。更惭张处士，相与别蒿莱。
背江居隙地，辞职作遗人。耕凿资馀力，樵渔逐四邻。麦秋桑叶大，梅雨稻田新。篱落栽山果，池塘养海鳞。放歌聊自足，幽思忽相亲。余亦归休者，依君老此身。
犬吠空山响，林深一径存。隔云寻板屋，渡水到柴门。日昼风烟静，花明草树繁。乍疑秦世客，渐识楚人言。不记逃乡里，居然长子孙。种田烧险谷，汲井凿高原。畦叶藏春雉，庭柯宿旅猿。岭阴无瘴疠，地隙有兰荪。内户均皮席，枯瓢沃野餐。远心知自负，幽赏讵能论。转步重崖合，瞻途落照昏。他时愿携手，莫比武陵源。
轺车忽枉辙，郡府自生风。遣吏山禽在，开樽野客同。古墙抽腊笋，乔木飏春鸿。能赋传幽思，清言尽至公。城欹残照入，池曲大江通。此地人来少，相欢一醉中。
萧疏桐叶上，月白露初团。滴沥清光满，荧煌素彩寒。风摇愁玉坠，枝动惜珠乾。气冷疑秋晚，声微觉夜阑。凝空流欲遍，润物净宜看。莫厌窥临倦，将晞聚更难。
空迹昼苍茫，沙腥古战场。逢春多霰雪，生计在牛羊。冷角吹乡泪，乾榆落梦床。从来山水客，谁谓到渔阳。
玉镞分花袖，金铃出綵笼。摇心长捧日，逸翰镇生风。一点青霄里，千声碧落中。星眸随狡兔，霜爪落飞鸿。每念提携力，常怀搏击功。以君能惠好，不敢没遥空。
中有白龙盘，偷湫见说难。风云随步起，雨雹出山寒。鸟道悬青壁，天河泻碧湍。轩皇曾向此，金鼎炼还丹。
浮丘与轩后，鹤驭杳难思。三十六峰顶，不知何处奇。枯杉龙脑溢，阴洞石膏垂。莫问当时事，苍苔锁断碑。
盘空千万仞，险若上丹梯。迥入天都里，回看鸟道低。他山青点点，远水白凄凄。欲下前峰暝，岩间宿锦鸡。
堪信曾鸾驾，寻仙道已成。因过盘石上，如印玉沙行。苔逐方圆匝，泉随深浅生。临回山色暮，拂拂翠云平。
江南仲春天，细雨色如烟。丝为武昌柳，布作石门泉。
江南孟冬天，荻穗软如绵。绿绢芭蕉裂，黄金橘柚悬。
送人多折柳，唯我独吟松。若保岁寒在，何妨霜雪重。森梢逢静境，廓落见孤峰。还似君高节，亭亭鲜继踪。
月满缑山夜，风传子晋笙。初闻盈谷远，渐听入云清。杳异人间曲，遥分鹤上情。孤鸾惊欲舞，万籁寂无声。此夕留烟驾，何时返玉京？唯愁音响绝，晓色出都城。
随阳来万里，点点度遥空。影落长江水，声悲半夜风。残秋辞绝漠，无定似惊蓬。我有离群恨，飘飘类此鸿。
暮景江亭上，云山日望多。只愁辞辇毂，长恨隔嵯峨。有意图功业，无心忆薜萝。亲朋将远别，且共醉笙歌。
古人一言重，尝谓百年轻。今投欢会面，顾盼尽平生。簪裾非所托，琴酒冀相并。累日同游处，通宵款素诚。霜飘知柳脆，雪冒觉松贞。愿言何所道，幸得岁寒名。
欲知行有乐，芳尊对物华。地接安仁县，园是季伦家。柳处云疑叶，梅间雪似花。日落归途远，留兴伴烟霞。
凤苑先吹晚，龙楼夕照披。陈遵已投辖，山公正坐池。落日催金奏，飞霞送玉卮。此时陪绮席，不醉欲何为。
他乡月夜人，相伴看灯轮。光随九华出，影共百枝新。歌钟盛北里，车马沸南邻。今宵何处好？惟有洛城春。
南牧正纷纷，长河起塞氛。玉符徵选士，金钺拜将军。叠鼓摇边吹，连旌暗朔云。祅星乘夜落，害气入朝分。始见幽烽警，俄看烈火焚。功成奏凯乐，战罢策归勋。盛德陈清庙，神谟属大君。叨荣逢偃羽，率舞咏时文。
一德光台象，三军掌夏卿。来威申庙略，出总叶师贞。受钺辞金殿，凭轩去鼎城。曙光摇组甲，疏吹绕云旌。左律方先凯，中鼙即训兵。定功彰武事，陈颂纪天声。祖宴初留赏，宸章更宠行。车徒零雨送，林野夕阴生。路极河流远，川长朔气平。南辕迟返旆，归奏谒承明。
子綦南国隐，周氏北山居。羽客轻簪绶，霓裳下里闾。仙帆归海近，云气度关虚。今日辞明主，深恩宠汉疏。
遗老去朝行，登真返旧乡。轩车成羽驾，缨绶换霓裳。明主怀江外，群公祖道傍。青门有前事，千载共辉光。
世故他年别，心期此夜同。千峰孤烛外，片雨一更中。酒客逢山简，诗人得谢公。自怜驱匹马，拂曙向关东。
南陵八月天，暮色远峰前。楚竹青阳路，吴江赤马船。籯金诸客贵，佩玉主人贤。终日应相逐，归期定几年。
小县春山口，公孙吏隐时。楚歌催晚醉，蛮语入新诗。桂水遥相忆，花源暗有期。郢门千里外，莫怪尺书迟。
结客平陵下，当年倚侠游。传看辘轳剑，醉脱骕骦裘。翠羽双鬟妾，珠帘百尺楼。春风坐相待，晚日莫淹留。
上客佩双剑，东城喜再游。旧从张博望，新事郑长秋。踏水回金勒，看风试锦裘。知君不久住，汉将扫旄头。
家在赵邯郸，归心辄自欢。晚杯狐腋暖，春雪马毛寒。孟月途中破，轻冰水上残。到时杨柳色，奈向故园看。
千里东归客，孤心忆旧游。片帆依白水，高枕卧青州。柏寝寒芜变，梧台宿雨收。知君心兴远，每上海边楼。
鲁客多归兴，居人怅别情。雨馀衫袖冷，风急马蹄轻。秋草灵光殿，寒云曲阜城。知君拜亲后，少妇下机迎。
一骑西南远，翩翩入剑门。客衣筒布润，山舍荔枝繁。古庙祠金马，春江带白鼋。自应成旅逸，爱客有王孙。
骏马淮南客，归时引望新。江声六合暮，楚色万家春。白苧歌西曲，黄苞寄北人。不知心赏后，早晚见行尘。
双林彼上人，诗兴转相亲。竹里经声晚，门前山色春。卷帘苔点净，下箸药苗新。记取无生理，归来问此身。
南使孤帆远，东风任意吹。楚云殊不断，江鸟暂相随。月净鸳鸯水，春生豆蔻枝。赏称佳丽地，君去莫应知。
远水流春色，回风送落晖。人趋双节近，马递百花归。山驿尝官酒，关城度客衣。从来赤管笔，提向幕中稀。
到来心自足，不见亦相亲。说法思居士，忘机忆丈人。微风吹药案，晴日照茶巾。幽兴殊未尽，东城飞暮尘。
采药三山罢，乘风五日归。剪荷成旧屋，剉檗染新衣。玉粒指应久，丹砂验不微。坐看青节引，要与白云飞。
过江秋色在，诗兴与归心。客路随枫岸，人家扫橘林。潮声当昼起，山翠近南深。几日华阳洞，寒花引独寻。
桂水随去远，赏心知有馀。衣香楚山橘，手鲙湘波鱼。芳芷不共把，浮云怅离居。遥想汨罗上，吊屈秋风初。
少年为长史，东去事诸侯。坐觉千闾静，闲随五马游。行人楚国道，暮雪郁林州。他日知相忆，春风海上楼。
谢公邻里在，日夕问佳期。春水人归后，东田花尽时。下楼闲待月，行乐笑题诗。他日吴中路，千山入梦思。
孤舟行远近，一路过湘东。官属张廷尉，身随杜幼公。山河映湘竹，水驿带青枫。万里思君处，秋江夜雨中。
少年兼柱史，东至旧徐州。远属平津阁，前驱博望侯。向营淮水满，吹角楚天秋。客梦依依处，寒山对白楼。
过淮芳草歇，千里又东归。野水吴山出，家林越鸟飞。荷香随去棹，梅雨点行衣。无数沧江客，如君达者稀。
披衣闻客至，关锁此时开。鸣罄夕阳尽，捲帘秋色来。名香连竹径，清梵出花台。身在心无住，他方到几回。
寿阳南渡口，敛笏见诸侯。五两楚云暮，千家淮水秋。开帘对芳草，送客上春洲。请问山中桂，王孙几度游。
客路青芜遍，关城白日低。身趋双节近，名共五云齐。远水公田上，春山郡舍西。无因得携手，东望转悽悽。
淮南芳草色，日夕引归船。御史王元贶，郎官顾彦先。光风千日暖，寒食百花燃。惆怅佳期近，澄江与暮天。
千峰对古寺，何异到西林。幽罄蝉声下，闲窗竹翠阴。诗人谢客兴，法侣远公心。寂寂炉烟里，香花欲暮深。
东方千马骑，出望使君时。暮雪行看尽，春城到莫迟。路人趋墨帻，官柳度青丝。他日铃斋内，知君亦赋诗。
独受主恩归，当朝似者稀。玉壶分御酒，金殿赐春衣。拂席流莺醉，鸣鞭骏马肥。满台簪白笔，捧手恋清晖。
挂席逐归流，依依望虎丘。残春过楚县，夜雨宿吴洲。野寺吟诗入，溪桥折笋游。到官无一事，清静有诸侯。
平陵车马客，海上见旌旗。旧驿千山下，残花一路时。春衣过水冷，暮雨出关迟。莫道青州客，迢迢在梦思。
薛公门下人，公子又相亲。玉佩迎初夜，金壶醉老春。葛衣香有露，罗幕静无尘。更羡风流外，文章是一秦。
端笏事龙楼，思闲辄告休。新调赭白马，暂试黑貂裘。珠履迎佳客，金钱与莫愁。座中豪贵满，谁道不风流。
东门送远客，车马正纷纷。旧识张京兆，新随刘领军。行骢看暮雨，归雁踏青云。一去丛台北，佳声几日闻。
北客悲秋色，田园忆去来。披衣朝易水，匹马夕燕台。风剪荷花碎，霜迎栗罅开。赏心知不浅，累月故人杯。
西掖归来后，东林静者期。远峰春雪里，寒竹暮天时。笑说金人偈，闲听宝月诗。更怜茶兴在，好出下方迟。
玉管箫声合，金杯酒色殷。听歌吴季札，纵饮汉中山。称寿争离席，留欢辄上关。莫言辞客醉，犹得曳裾还。
青春带文绶，去事魏征西。上路金羁出，中人玉箸齐。当歌酒万斛，看猎马千蹄。自有从军乐，何须怨解携。
千人插羽迎，知是范宣城。暮雪楚山冷，春江汉水清。红鲜供客饭，翠竹引舟行。一别何时见，相思芳草生。
白羽逐青丝，翩翩南下时。巴人迎道路，蛮帅引旌旗。暮雨山开少，秋江叶落迟。功成益地日，应见竹郎祠。
金羁映骕骦，后骑佩干将。把酒春城晚，鸣鞭晓路长。带冰新溜涩，间雪早梅香。明日怀贤处，依依御史床。
积雪临阶夜，重裘对酒时。中丞违沈约，才子送丘迟。一路三江上，孤舟万里期。辰州佳兴在，他日寄新诗。
春草东江外，翩翩北路归。官齐魏公子，身逐谢玄晖。山色随行骑，莺声傍客衣。主人池上酌，携手暮花飞。
东门留客处，沽酒用钱刀。秋水床下急，斜晖林外高。金羁络騕袅，玉匣闭豪曹。去日随戎幕，东风见伯劳。
谢监忆山程，辞家万里行。寒衣傍楚色，孤枕宿潮声。小寇不足问，新诗应渐清。府公相待日，引旆出江城。
新领州从事，曾为朝大夫。江城竹使待，山路橘官扶。片雨三江道，残秋五叶湖。能令诗思好，楚色与寒芜。
二十青宫吏，成名似者稀。承颜陆郎去，携手谢娘归。夜月回孤烛，秋风试夹衣。扁舟楚水上，来往速如飞。
东城跃紫骝，西路大刀头。上客刘公干，元戎郭细侯。一军偏许国，百战又防秋。请问萧关道，胡尘早晚收。
江城驿路长，烟树过云阳。舟领青丝缆，人歌白玉郎。葛衣行柳翠，花簟宿荷香。别有心期处，湖光满讼堂。
县舍江云里，心闲境又偏。家贫陶令酒，月俸沈郎钱。黄檗香山路，青枫暮雨天。时闻引车骑，竹外到铜泉。
拜庆承天宠，朝来辞汉宫。玉杯分湛露，金勒借追风。古驿秋山下，平芜暮雨中。翩翩魏公子，人看渡关东。
白面谁家郎，青骊照地光。桃花开绶色，苏合借衣香。暮雪连峰近，春江海市长。风流似张绪，别后见垂杨。
共列中台贵，能齐物外心。回车青阁晚，解带碧茸深。寒水分畦入，晴花度竹寻。题诗更相忆，一字重千金。
银角桃枝杖，东门赠别初。幽州寻马客，灞岸送驴车。野饭秋山静，行衣落照馀。燕南群从少，此去意何如。
数刻是归程，花间落照明。春衣香不散，骏马汗犹轻。南渡春流浅，西风片雨晴。朝还会相就，饭尔五侯鲭。
常知罢官意，果与世人疏。复此凉风起，仍闻濠上居。故山期采菊，秋水忆观鱼。一去蓬蒿径，羡君闲有馀。
怀录兼就养，更怀趋府心。晴山东里近，春水北门深。新绶映芳草，旧家依远林。还乘郑小驷，躞蹀县城阴。
城中金络骑，出饯沈东阳。九月寒露白，六关秋草黄。齐讴听处妙，鲁酒把来香。醉后著鞭去，梅山道路长。
后辈传佳句，高流爱美名。青春事贺监，黄卷问张生。暮雪重裘醉，寒山匹马行。此回将诣阙，几日谏书成。
万里向南湘，孤舟入桂阳。诸侯迎上客，小吏拜官郎。春服橦花细，初筵木槿芳。看承雨露速，不待荔枝香。
东岳昔有事，两臣朝望归。驿亭开岁酒，斋舍著新衣。上客钟大理，主人陶武威。仍随御史马，山路满光辉。
东人相见罢，秋草独归时。几日孙弘阁，当年谢朓诗。寒山叶落早，多雨路行迟。好忆金门步，功名自有期。
封疆七百里，禄秩二千石。拥节祠太山，寒天霜草白。
时辈已争先，吾兄未著鞭。空嗟镊须日，犹是屈腰年。不以殊方远，仍论水地偏。襄橙随客路，汉竹引归船。云木巴东峡，林泉岘北川。池馀骑马处，宅似卧龙边。夜簟千峰月，朝窗万井烟。朱荷江女院，青稻楚人田。县舍多潇洒，城楼入醉眠。黄苞柑正熟，红缕鲙仍鲜。坐厌牵丝倦，因从解绶旋。初辞五斗米，唯奉一囊钱。室好生虚白，书耽守太玄。枥中嘶款段，阶下引潺湲。落照渊明柳，春风叔夜弦。绛纱儒客帐，丹诀羽人篇。雅论承安石，新诗与惠连。兴清湖见底，襟豁雾开天。魏阙心犹系，周才道岂捐。一丘无自逸，三府会招贤。
黄阁开帷幄，丹墀侍冕旒。位高汤左相，权总汉诸侯。不改周南化，仍分赵北忧。双旌过易水，千骑入幽州。塞草连天暮，边风动地秋。无因随远道，结束佩吴钩。
三十事诸侯，贤豪冠北州。桃花迎骏马，苏合染轻裘。观妓将军第，题诗关尹楼。青林朝送客，绿屿晚回舟。好栗分通子，名香赠莫愁。洗杯新酒熟，把烛故人留。百雉归云过，千峰宿雨收。蒹葭露下晚，菡萏水中秋。忆昨陪行乐，常时接献酬。佳期虽雾散，惠问亦川流。开卷酲堪解，含毫思苦抽。无因达情意，西望日悠悠。
五马渭桥东，连嘶逐晓风。当年紫髯将，他日黑头公。不异金吾宠，兼齐玉帐雄。闭营春雪下，吹角暮山空。香麝松阴里，寒猿黛色中。郡斋多赏事，好与故人同。
朱骑传红烛，天厨赐近臣。火随黄道见，烟绕白榆新。荣耀分他日，恩光共此辰。更调金鼎膳，还暖玉堂人。灼灼千门晓，辉辉万井春。应怜萤聚夜，瞻望及东邻。
改火清明后，优恩赐近臣。漏残丹禁晚，燧发白榆新。瑞彩来双阙，神光焕四邻。气回侯第暖，烟散帝城春。利用调羹鼎，馀辉烛缙绅。皇明如照隐，愿及聚萤人。
御火传香殿，华光及侍臣。星流中使马，烛耀九衢人。转影连金屋，分辉丽锦茵。焰迎红蕊发，烟染绿条春。助律和风早，添炉煖气新。谁怜一寒士，犹望照东邻。
我有敌国雠，无人可为雪。每至秦陇头，游魂自呜咽。
复始才阳发，循环顺节移。龙潜腾未得，虎伏叫声希。二气相方会，三花兆启期。火盈临九数，亏折却来归。
二九临炉日，乾坤气正交。金童来克木，土镇水胎胞。感应相吞啖，和同在意调。进时加刻漏，退即卦依爻。
榆死魁临卯，三无正是时。日魂和月魄，龙虎自相持。大壮成规矩，花开向桂枝。罢炉停火候，青色转光辉。
万木尽含阳，花开满路香。金鸡乘大火，玉兔却亏伤。至士忧生死，尊卑倏忽亡。药成朝大帝，服饵灭灾殃。
苦节炼成乾，修丹在志坚。虎伤龙带血，金杀木无烟。阳盛阴将至，荣来衰自然。击声同磬响，观视得延年。
初六到南宫，阴升姤启蒙。刻频移律吕，持节递相攻。五日才亏折，三花运数供。取来临户看，血点几千重。
小吉柄天符，阴来遁积孚。金公凑筋髓，朱鸟握机枢。道体同天地，冲和药在炉。莫将为变化，服饵死皆苏。
否闭三阴降，将军杀气多。牵牛星汉会，织女渡天河。甲乙变伤木，庚辛剑始磨。令行巡节候，寒暑总经过。
月合天刚至，风生荠麦芽。土公亲祭祀，埏埴养金砂。桂影圆霄汉，曦和韵紫霞。鸿来玄鸟去，将见水中楂。
冷气伤时物，阴来万木凋。菊花寻戊己，赤血斩龙腰。剥烂将为土，离铅见即消。苦心修至道，莫恨路迢迢。
上六居坤位，阴阳括始终。帝男精作髓，离女血殷红。二八当交合，三人义不同。开炉看至宝，服即变衰翁。
重历纯元地，阳潜造六寒。三旬攻荐至，六九始成丹。金榜书名字，仙宫立醮坛。厌离人世患，羽化去乘鸾。
落叶不更息，断蓬无复归。飘飖终自异，邂逅暂相依。悄悄深夜语，悠悠寒月辉。谁云少年别，流泪各沾衣。
居闲食不足，从仕力难任。两事皆害性，一生恒苦心。黄昏归私室，惆怅起叹音。弃置人间世，古来非独今。
穆穆鸾凤友，何年来止兹。飘零失故态，隔绝抱长思。翠角高独耸，金华焕相差。坐蒙恩顾重，毕命守阶墀。
天街东西异，祗命遂成游。月明御沟晓，蝉吟堤树秋。老僧情不薄，僻寺境还幽。寂寥二三子，归骑得相收。
君居泥沟上，沟浊萍青青。蛙欢桥未扫，蝉嘒门长扃。名秩后千品，诗文齐六经。端来问奇字，为我讲声形。
今日是何朝，天晴物色饶。落英千尺堕，游丝百丈飘。泄乳交岩脉，悬流揭浪标。无心思岭北，猿鸟莫相撩。
郡城朝解缆，江岸暮依村。二女竹上泪，孤臣水底魂。双双归蜇燕，一一叫群猿。回首那闻语，空看别袖翻。
新开寒露丛，远比水间红。艳色宁相妒，嘉名偶自同。采江官渡晚，搴木古祠空。愿得勤来看，无令便逐风。
定谥芳声远，移封大国新。巽宫尊长女，台室属良人。河汉重泉夜，梧桐半树春。龙轜非厌翟，还辗禁城尘。
秦地吹箫女，湘波鼓瑟妃。佩兰初应梦，奔月竟沦辉。夫族迎魂去，宫官会葬归。从今沁园草，无复更芳菲。
寒食时看度，春游事已违。风光连日直，阴雨半朝归。不见红毬上，那论綵索飞。惟将新赐火，向曙著朝衣。
早日羁游所，春风送客归。柳花还漠漠，江燕正飞飞。歌舞知谁在，宾僚逐使非。宋亭池水绿，莫忘蹋芳菲。
昔者谁能比，今来事不同。寂寥青草曲，散漫白榆风。架倒藤全落，篱崩竹半空。宁须惆怅立，翻覆本无穷。
一纪尊名正，三时孝养荣。高居朝圣主，厚德载群生。武帐虚中禁，玄堂掩太平。秋天笳鼓歇，松柏遍山鸣。
威仪备吉凶，文物杂军容。配地行新祭，因山托故封。凤飞终不返，剑化会相从。无复临长乐，空闻报晓钟。
追攀万国来，警卫百神陪。画翣登秋殿，容衣入夜台。云随仙驭远，风助圣情哀。只有朝陵日，妆奁一暂开。
周楚仍连接，川原乍屈盘。云垂天不暖，尘涨雪犹乾。印绶归台室，旌旗别将坛。欲知迎候盛，骑火万星攒。
去年秋露下，羁旅逐东征。今岁春光动，驱驰别上京。饮中相顾色，送后独归情。两地无千里，因风数寄声。
侯家林馆胜，偶入得垂竿。曲树行藤角，平池散芡盘。羽沈知食驶，缗细觉牵难。聊取夸儿女，榆条系从鞍。
一径向池斜，池塘野草花。雨多添柳耳，水长减蒲芽。坐厌亲刑柄，偷来傍钓车。太平公事少，吏隐讵相赊。
独往南塘上，秋晨景气醒。露排四岸草，风约半池萍。鸟下见人寂，鱼来闻饵馨。所嗟无可召，不得倒吾瓶。
秋半百物变，溪鱼去不来。风能坼芡觜，露亦染梨腮。远岫重叠出，寒花散乱开。所期终莫至，日暮与谁回。
老树无枝叶，风霜不复侵。腹穿人可过，皮剥蚁还寻。寄托惟朝菌，依投绝暮禽。犹堪持改火，未肯但空心。
今夕知何夕，花然锦帐中。自能当雪暖，那肯待春红。黄里排金粟，钗头缀玉虫。更烦将喜事，来报主人公。
祖席洛桥边，亲交共黯然。野晴山簇簇，霜晓菊鲜鲜。书寄相思处，杯衔欲别前。淮阳知不薄，终愿早回船。
凭高试回首，一望豫章城。人由恋德泣，马亦别群鸣。寒日夕始照，风江远渐平。默然都不语，应识此时情。
行行指汉东，暂喜笑言同。雨雪离江上，蒹葭出梦中。面犹含瘴色，眼已见华风。岁暮难相值，酣歌未可终。
东风花树下，送尔出京城。久抱伤春意，新添惜别情。归来身已病，相见眼还明。更遣将诗酒，谁家逐后生。
放朝还不报，半路蹋泥归。雨惯曾无节，雷频自失威。见墙生菌遍，忧麦作蛾飞。岁晚偏萧索，谁当救晋饥。
来朝当路日，承诏改辕时。再领须句国，仍迁少昊司。暖风抽宿麦，清雨卷归旗。赖寄新珠玉，长吟慰我思。
天平篇什外，政事亦无双。威令加徐土，儒风被鲁邦。清为公论重，宽得士心降。岁晏偏相忆，长谣坐北窗。
文武功成后，居为百辟师。林园穷胜事，钟鼓乐清时。摆落遗高论，雕镌出小诗。自然无不可，范蠡尔其谁。
尽瘁年将久，公今始暂闲。事随忧共减，诗与酒俱还。放意机衡外，收身矢石间。秋台风日迥，正好看前山。
奉使羌池静，临戎汴水安。冲天鹏翅阔，报国剑铓寒。晓日驱征骑，春风咏采兰。谁言臣子道，忠孝两全难。
秦客何年驻，仙源此地深。还随蹑凫骑，来访驭风襟。院闭青霞入，松高老鹤寻。犹疑隐形坐，敢起窃桃心。
夜寒眠半觉，鼓笛闹嘈嘈。暗浪舂楼堞，惊风破竹篙。主人看使范，客子读离骚。闻道松醪贱，何须吝错刀。
湖上新亭好，公来日出初。水文浮枕簟，瓦影荫龟鱼。
汩汩几时休，从春复到秋。只言池未满，池满强交流。
竹洞何年有，公初斫竹开。洞门无锁钥，俗客不曾来。
南馆城阴阔，东湖水气多。直须台上看，始奈月明何。
自有人知处，那无步往踪。莫教安四壁，面面看芙蓉。
闻说游湖棹，寻常到此回。应留醒心处，准拟醉时来。
蜂蝶去纷纷，香风隔岸闻。欲知花岛处，水上觅红云。
柳树谁人种，行行夹岸高。莫将条系缆，著处有蝉号。
新月迎宵挂，晴云到晚留。为遮西望眼，终是懒回头。
无尘从不扫，有鸟莫令弹。若要添风月，应除数百竿。
风雨秋池上，高荷盖水繁。未谙鸣摵摵，那似卷翻翻。
罫布畦堪数，枝分水莫寻。鱼肥知已秀，鹤没觉初深。
郡楼乘晓上，尽日不能回。晚色将秋至，长风送月来。
非铸复非镕，泓澄忽此逢。鱼虾不用避，只是照蛟龙。
非阁复非船，可居兼可过。君欲问方桥，方桥如此作。
寒池月下明，新月池边曲。若不妒清妍，却成相映烛。
唤起窗全曙，催归日未西。无心花里鸟，更与尽情啼。
扰扰驰名者，谁能一日闲。我来无伴侣，把酒对南山。
直把春偿酒，都将命乞花。祗知闲信马，不觉误随车。
一壶情所寄，四句意能多。秋到无诗酒，其如月色何。
数日方离雪，今朝又出山。试凭高处望，隐约见潼关。
冰溪时咽绝，风枥方轩举。此处不断肠，定知无断处。
所乐非吾独，人人共此情。往来三伏里，试酌一泓清。
宿云寒不卷，春雪堕如筛。骋巧先投隙，潜光半入池。喜深将策试，惊密仰檐窥。自下何曾污，增高未觉危。比心明可烛，拂面爱还吹。妒舞时飘袖，欺梅并压枝。地空迷界限，砌满接高卑。浩荡乾坤合，霏微物象移。为祥矜大熟，布泽荷平施。已分年华晚，犹怜曙色随。气严当酒换，洒急听窗知。照曜临初日，玲珑滴晚澌。聚庭看岳耸，扫路见云披。阵势鱼丽远，书文鸟篆奇。纵欢罗艳黠，列贺拥熊螭。履敝行偏冷，门扃卧更羸。悲嘶闻病马，浪走信娇儿。灶静愁烟绝，丝繁念鬓衰。拟盐吟旧句，授简慕前规。捧赠同燕石，多惭失所宜。
看雪乘清旦，无人坐独谣。拂花轻尚起，落地煖初销。已讶陵歌扇，还来伴舞腰。洒篁留密节，著柳送长条。入镜鸾窥沼，行天马度桥。遍阶怜可掬，满树戏成摇。江浪迎涛日，风毛纵猎朝。弄闲时细转，争急忽惊飘。城险疑悬布，砧寒未捣绡。莫愁阴景促，夜色自相饶。
梅将雪共春，彩艳不相因。逐吹能争密，排枝巧妒新。谁令香满座，独使净无尘。芳意饶呈瑞，寒光助照人。玲珑开已遍，点缀坐来频。那是俱疑似，须知两逼真。荧煌初乱眼，浩荡忽迷神。未许琼华比，从将玉树亲。先期迎献岁，更伴占兹晨。愿得长辉映，轻微敢自珍。
朝莺雪里新，雪树眼前春。带涩先迎气，侵寒已报人。共矜初听早，谁贵后闻频。暂啭那成曲，孤鸣岂及辰。风霜徒自保，桃李讵相亲。寄谢幽栖友，辛勤不为身。
三秋端正月，今夜出东溟。对日犹分势，腾天渐吐灵。未高烝远气，半上霁孤形。赫奕当躔次，虚徐度杳冥。长河晴散雾，列宿曙分萤。浩荡英华溢，萧疏物象泠。池边临倒照，檐际送横经。花树参差见，皋禽断续聆。牖光窥寂寞，砧影伴娉婷。幽坐看侵户，闲吟爱满庭。辉斜通壁练，彩碎射沙星。清洁云间路，空凉水上亭。净堪分顾兔，细得数飘萍。山翠相凝绿，林烟共幂青。过隅惊桂侧，当午觉轮停。属思摛霞锦，追欢罄缥瓶。郡楼何处望，陇笛此时听。右掖连台座，重门限禁扃。风台观滉瀁，冰砌步青荧。独有虞庠客，无由拾落蓂。
帝忧南国切，改命付忠良。壤画星摇动，旗分兽簸扬。五营兵转肃，千里地还方。控带荆门远，飘浮汉水长。赐书宽属郡，战马隔邻疆。纵猎雷霆迅，观棋玉石忙。风流岘首客，花艳大堤倡。富贵由身致，谁教不自强。
绛阙银河曙，东风右掖春。官随名共美，花与思俱新。绮陌朝游间，绫衾夜直频。横门开日月，高阁切星辰。庭变寒前草，天销霁后尘。沟声通苑急，柳色压城匀。纶綍谋猷盛，丹青步武亲。芳菲含斧藻，光景畅形神。傍砌看红药，巡池咏白蘋。多情怀酒伴，馀事作诗人。倚玉难藏拙，吹竽久混真。坐惭空自老，江海未还身。
竹亭人不到，新笋满前轩。乍出真堪赏，初多未觉烦。成行齐婢仆，环立比儿孙。验长常携尺，愁乾屡侧盆。对吟忘膳饮，偶坐变朝昏。滞雨膏腴湿，骄阳气候温。得时方张王，挟势欲腾骞。见角牛羊没，看皮虎豹存。攒生犹有隙，散布忽无垠。讵可持筹算，谁能以理言。纵横公占地，罗列暗连根。狂剧时穿壁，横强几触藩。深潜如避逐，远去若追奔。始讶妨人路，还惊入药园。萌芽防寖大，覆载莫偏恩。已复侵危砌，非徒出短垣。身宁虞瓦砾，计拟掩兰荪。且叹高无数，庸知上几番。短长终不校，先后竟谁论。外恨苞藏密，中仍节目繁。暂须回步履，要取助盘飧。穰穰疑翻地，森森竞塞门。戈矛头戢戢，蛇虺首掀掀。妇懦咨料拣，儿痴谒尽髡。侯生来慰我，诗句读惊魂。属和才将竭，呻吟至日暾。
番禺军府盛，欲说暂停杯。盖海旂幢出，连天观阁开。衙时龙户集，上日马人来。风静鶢鶋去，官廉蚌蛤回。货通师子国，乐奏武王台。事事皆殊异，无嫌屈大才。
耒耜兴姬国，輴欙建夏家。在功诚可尚，于道讵为华。象帝威容大，仙宗宝历赊。卫门罗戟槊，图壁杂龙蛇。礼乐追尊盛，乾坤降福遐。四真皆齿列，二圣亦肩差。阳月时之首，阴泉气未牙。殿阶铺水碧，庭炬坼金葩。紫极观忘倦，青词奏不哗。噌吰宫夜辟，嘈囐鼓晨挝。亵味陈奚取，名香荐孔嘉。垂祥纷可录，俾寿浩无涯。贵相山瞻峻，清文玉绝瑕。代工声问远，摄事敬恭加。皎洁当天月，葳蕤捧日霞。唱妍酬亦丽，俛仰但称嗟。
片片驱鸿急，纷纷逐吹斜。到江还作水，著树渐成花。越喜飞排瘴，胡愁厚盖砂。兼云封洞口，助月照天涯。暝见迷巢鸟，朝逢失辙车。呈丰尽相贺，宁止力耕家。
京城数尺雪，寒气倍常年。泯泯都无地，茫茫岂是天。崩奔惊乱射，挥霍讶相缠。不觉侵堂陛，方应折屋椽。出门愁落道，上马恐平鞯。朝鼓矜凌起，山斋酩酊眠。吾方嗟此役，君乃咏其妍。冰玉清颜隔，波涛盛句传。朝飧思共饭，夜宿忆同毡。举目无非白，雄文乃独玄。
青山云水窟，此地是吾家。后夜流琼液，凌晨咀绛霞。琴弹碧玉调，炉炼白朱砂。宝鼎存金虎，元田养白鸦。一瓢藏世界，三尺斩妖邪。解造逡巡酒，能开顷刻花。有人能学我，同去看仙葩。
残花何处藏，尽在牡丹房。嫩蕊包金粉，重葩结绣囊。云凝巫峡梦，帘闭景阳妆。应恨年华促，迟迟待日长。
的的堕芊苍，茫茫不记年。几逢疑虎将，应逐犯牛仙。择地依兰畹，题诗间锦钱。何时成五色，却上女娲天。
树发花如锦，莺啼柳若丝。更游欢宴地，悲见别离时。
紫袖长衫色，银蝉半臂花。带装盘水玉，鞍绣坐云霞。别殿承恩泽，飞龙赐渥洼。控罗青袅辔，镂象碧熏葩。意气倾歌舞，阑珊走钿车。袖障云缥缈，钗转凤欹斜。珠卷迎归箔，雕笼晃醉纱。唯无难夜日，不得似仙家。
官信安仁拙，书非叔夜慵。谬驰骢马传，难附鲤鱼封。万里劳何补，千年运忝逢。不量横草力，虚慕入云踪。洁水空澄鉴，持铅亦砺锋。月寒深夜桂，霜凛近秋松。宪摘无逃魏，冤申得梦冯。问狸将挟虎，歼虿敢虞蜂。商吹移砧调，春华改镜容。归期方畹积，愁思暮山重。仙鼠犹惊燕，莎鸡欲变蛩。唯应碧湘浦，云落及芙蓉。
北陆候才变，南枝花已开。无人同怅望，把酒独裴回。冻白雪为伴，寒香风是媒。何因逢越使，肠断谪仙才。
旅寓在江郊，秋风正寂寥。紫泥虚宠奖，白发已渔樵。事往凄凉在，时危志气销。若为将朽质，犹拟杖于朝。
守道得途迟，中兼遇乱离。刚肠成绕指，玄发转垂丝。客路少安处，病床无稳时。弟兄消息绝，独敛向隅眉。
社后重阳近，云天澹薄间。目随棋客静，心共睡僧闲。归鸟城衔日，残虹雨在山。寂寥思晤语，何夕款柴关。
息虑狎群鸥，行藏合自由。春寒宜酒病，夜雨入乡愁。道向危时见，官因乱世休。外人相待浅，独说济川舟。
晓景山河爽，闲居巷陌清。已能消滞念，兼得散馀酲。汲水人初起，回灯燕暂惊。放怀殊未足，圆隙已尘生。
行乐江郊外，追凉山寺中。静阴生晚绿，寂虑延清风。运塞地维窄，气苏天宇空。何人识幽抱，目送冥冥鸿。
景寂有玄味，韵高无俗情。他山冰雪解，此水波澜生。影重验花密，滴稀知酒清。忙人常扰扰，安得心和平。
暑雨洒和气，香风吹日华。瞬龙惊汗漫，翥凤綷云霞。悬圃珠为树，天池玉作砂。丹霄能几级，何必待乘槎。
黍谷纯阳入，鸾霄瑞彩生。岳灵分正气，仙卫借神兵。污俗迎风变，虚怀遇物倾。千钧将一羽，轻重在平衡。
深将宠辱齐，往往亦凄凄。白日知丹抱，青云有旧蹊。嗜咸凌鲁济，恶洁助泾泥。风雨今如晦，堪怜报晓鸡。
阳光不照临，积阴生此类。非无惜死心，奈有灭明意。妆穿粉燄焦，翅扑兰膏沸。为尔一伤嗟，自弃非天弃。
春风狂似虎，春浪白于鹅。柳密藏烟易，松长见日多。石崖采芝叟，乡俗摘茶歌。道在无伊郁，天将奈尔何。
苦吟看坠叶，寥落共天涯。壮岁空为客，初寒更忆家。雨墙经月藓，山菊向阳花。因味碧云句，伤哉后会赊。
相思凡几日，日欲咏离衿。直得吟成病，终难状此心。解衣悲缓带，搔首闷遗簪。西岭斜阳外，潜疑是故林。
野寺看红叶，县城闻捣衣。自怜痴病苦，犹共赏心违。高阁正临夜，前山应落晖。离情在烟鸟，遥入故关飞。
八月初长夜，千山第一程。款颜唯有梦，怨泣却无声。祖席诸宾散，空郊匹马行。自怜非达识，局促为浮名。
景色方妍媚，寻真出近郊。宝香炉上爇，金磬佛前敲。蔓草棱山径，晴云拂树梢。支公禅寂处，时有鹤来巢。
暑气檐前过，蝉声树杪交。待潮生浦口，看雨过山坳。才见兰舟动，仍闻桂楫敲。窣云朱槛好，终睹凤来巢。
骄马锦连钱，乘骑是谪仙。和裙穿玉镫，隔袖把金鞭。去带懵腾醉，归成困顿眠。自怜输厩吏，馀煖在香鞯。
纷纭隔窗语，重约蹋青期。总得相逢处，无非欲去时。恨深书不尽，宠极意多疑。惆怅桃源路，惟教梦寐知。
纨扇相敧绿，香囊独立红。浸淫因重露，狂暴是秋风。逸调无人唱，秋塘每夜空。何繇见周昉，移入画屏中。
见时浓日午，别处暮钟残。景色疑春尽，襟怀似酒阑。两情含眷恋，一饷致辛酸。夜静长廊下，难寻屐齿看。
睡髻休频拢，春眉忍更长。整钗栀子重，泛酒菊花香。绣叠昏金色，罗揉损砑光。有时闲弄笔，亦画两鸳鸯。
甚感殷勤意，其如阻碍何。隔帘窥绿齿，映柱送横波。老大逢知少，襟怀暗喜多。因倾一尊酒，聊以慰蹉跎。
桥下浅深水，竹间红白花。酒仙同避世，何用厌长沙。
江海扁舟客，云山一衲僧。相逢两无语，若个是南能。
虽可忘忧矣，其如作病何。淋漓满襟袖，更发楚狂歌。
细雨桃花水，轻鸥逆浪飞。风头阻归棹，坐睡倚蓑衣。
云物阴寂历，竹木寒青苍。水冷鹭鸶立，烟月愁昏黄。
泪滴珠难尽，容殊玉易销。傥随明月去，莫道梦魂遥。
抬镜仍嫌重，更衣又怕寒。宵分未归帐，半睡待郎看。
愿结交加梦，因倾潋滟尊。醒来情绪恶，帘外正黄昏。
氤氲帐里香，薄薄睡时妆。长吁解罗带，怯见上空床。
楼上澹山横，楼前沟水清。怜山又怜水，两处总牵情。
晚日催弦管，春风入绮罗。杏花如有意，偏落舞衫多。
谪宦过东畿，所抵州名濮。故里欲清明，临风堪恸哭。溪长柳似帷，山暖花如醭。逆旅讶簪裾，野老悲陵谷。暝鸟影连翩，惊狐尾纛簌。尚得佐方州，信是皇恩沐。
饮酒经何代，休粮度此生。迹应常自浼，颠亦强为名。道若千钓重，身如一羽轻。毫釐分象纬，袒跣揖公卿。狗窦号光逸，渔阳裸祢衡。笑雷冬蛰震，岩电夜珠明。月魄侵簪冷，江光逼屐清。半酣思救世，一手拟扶倾。击地嗟衰俗，看天贮不平。自缘怀气义，可是计烹亨。议论通三教，年颜称五更。老狂人不厌，密行鬼应惊。未识心相许，开襟语便诚。伊余常仗义，愿拜十年兄。
仙李浓阴润，皇枝密叶敷。俊才轻折桂，捷径取纡朱。断绁三清路，扬鞭五达衢。侧身期破的，缩手待呼卢。社稷俄如缀，雄豪讵守株。忸怩非壮志，摆脱是良图。尘土留难住，缨緌弃若无。冥心归大道，回首笑吾徒。酒律应难忘，诗魔未肯徂。他年如拔宅，为我指清都。
紫殿承恩岁，金銮入直年。人归三岛路，日过八花塼。鸳鹭皆回席，皋夔亦慕膻。庆霄舒羽翼，尘世有神仙。虽遇河清圣，惭非岳降贤。皇慈容散拙，公议逼陶甄。江总参文会，陈暄侍狎筵。腐儒亲帝座，太史认星躔。侧弁聆神算，濡毫俟密宣。宫司持玉研，书省擘香笺。唯理心无党，怜才膝屡前。焦劳皆实录，宵旰岂虚传。始议新尧历，将期整舜弦。去梯言必尽，仄席意弥坚。上相思惩恶，中人讵省愆。鹿穷唯抵触，兔急且㺦猭。本是谋赊死，因之致劫迁。氛霾言下合，日月暗中悬。恭显诚甘罪，韦平亦恃权。畏闻巢幕险，宁寤积薪然。谅直寻钳口，奸纤益比肩。晋谗终不解，鲁瘠竟难痊。秪拟诛黄皓，何曾识霸先。嗾獒翻丑正，养虎欲求全。万乘烟尘里，千官剑戟边。斗魁当北坼，地轴向西偏。袁董非徒尔，师昭岂偶然。中原成劫火，东海遂桑田。溅血惭嵇绍，迟行笑褚渊。四夷同效顺，一命敢虚捐。山岳还青耸，穹苍旧碧鲜。独夫长啜泣，多士已忘筌。郁郁空狂叫，微微几病癫。丹梯倚寥廓，终去问青天。
电尾烧黑云，雨脚飞银线。急点溅池心，微烟昏水面。气凉氛祲消，暑退松篁健。丛蓼亚赪茸，擎荷翻绿扇。风期谁与同，逸趣余探遍。欲去更迟留，胸中久交战。
插槿作藩篱，丛生覆小池。为能妨远目，因遣去闲枝。邻叟偷来赏，栖禽欲下疑。虚空无障处，蒙闭有开时。苇鹭怜潇洒，泥鰌畏日曦。稍宽春水面，尽见晚山眉。岸稳人偷钓，阶明日上基。世间多弊事，事事要良医。
每日在南亭，南亭似僧院。人语静先闻，鸟啼深不见。松瘦石棱棱，山光溪淀淀。堑蔓坠长茸，岛花垂小茜。行簪隐士冠，卧读先贤传。更有兴来时，取琴弹一遍。
盛德已图形，胡为忽搆兵。燎原虽自及，诛乱不无名。掷鼠须防误，连鸡莫惮惊。本期将系虏，末策但婴城。肘腋人情变，朝廷物论生。果闻荒谷缢，旋睹藁街烹。帝怒今方息，时危喜暂清。始终俱以此，天意甚分明。
何处遇蔷薇，殊乡冷节时。雨声笼锦帐，风势偃罗帏。通体全无力，酡颜不自持。绿疏微露刺，红密欲藏枝。惬意凭阑久，贪吟放盏迟。旁人应见讶，自醉自题诗。
别绪静愔愔，牵愁暗入心。已回花渚棹，悔听酒垆琴。菊露凄罗幕，梨霜恻锦衾。此生终独宿，到死誓相寻。月好知何计，歌阑叹不禁。山巅更高处，忆上上头吟。
百舌唤朝眠，春心动几般。枕痕霞黯澹，泪粉玉阑珊。笼绣香烟歇，屏山烛燄残。煖嫌罗袜窄，瘦觉锦衣宽。昨夜三更雨，今朝一阵寒。海棠花在否，侧卧卷帘看。
阡陌悬云壤，阑畦隔艾芝。路遥行雨懒，河阔过桥迟。雁足应难达，狐踪浪得疑。谢鲲吟未废，张硕梦堪思。有意通情处，无言拢鬓时。格高归敛笑，歌怨在颦眉。醉后金蝉重，欢馀玉燕敧。素姿凌白柰，圆颊诮红梨。粉字题花笔，香笺咏柳诗。绣窗携手约，芳草蹋青期。别泪开泉脉，春愁罥藕丝。相思不相信，幽恨更谁知。
小槛移灯灺，空房锁隙尘。额波风尽日，帘影月侵晨。香辣更衣后，钗梁拢鬓新。吉音闻诡计，醉语近天真。妆好方长叹，欢馀却浅颦。绣屏金作屋，丝幰玉为轮。致意通绵竹，精诚托锦鳞。歌凝眉际恨，酒发脸边春。溪纻殊倾越，楼箫岂羡秦。柳虚禳沴气，梅实引芳津。乐府降清唱，宫厨减食珍。防闲襟并敛，忍妒泪休匀。宿饮愁萦梦，春寒瘦著人。手持双豆蔻，的的为东邻。
碧瓦偏光日，红帘不受尘。柳昏连绿野，花烂烁清晨。书密偷看数，情通破体新。明言终未实，暗祝始应真。枉道嫌偷药，推诚鄙效颦。合成云五色，宜作日中轮。照兽金涂爪，钗鱼玉镂鳞。渺瀰三岛浪，平远一楼春。堕髻还名寿，修蛾本姓秦。棹寻闻犬洞，槎入饮牛津。麟脯随重酿，霜华间八珍。锦囊霞彩烂，罗袜砑光匀。羞涩佯牵伴，娇饶欲泥人。偷儿难捉搦，慎莫共比邻。
白下同归路，乌衣枉作邻。佩声犹隔箔，香气已迎人。酒劝杯须满，书羞字不匀。歌怜黄竹怨，味实碧桃珍。剪烛非良策，当关是要津。东阿初度洛，杨恽旧家秦。粉化横波溢，衫轻晓雾春。鸦黄双凤翅，麝月半鱼鳞。别袂翻如浪，回肠转似轮。后期才注脚，前事又含颦。纵有才难咏，宁无画逼真。天香闻更有，琼树见长新。斗草常更仆，迷阄误达晨。嗅花判不得，檀注惹风尘。
独步天沟岸，临流得叶时。此情谁会得，肠断一联诗。
闭关防老寇，孰敢振威棱。险固疑天设，山河自古凭。三川奚所赖，双剑最堪矜。鸟道微通处，烟霞锁百层。
无相景幽远，山屏四面开。凭师领鹤去，待我挂冠来。药为依时采，松宜绕舍栽。林泉自多兴，不是效刘雷。
黄叶因风下，甘从洛浦隈。白云何所为，还出帝乡来。
拜门传漏晚，寓直索居时。昔重安仁赋，今称伯玉诗。鸳池满不溢，鸡树久逾滋。夙夜怀山甫，清风咏所思。
羽客今何在，空寻伊洛间。忽闻归苦县，复想入函关。未作千年别，犹应七日还。神仙不可见，寂寞返蓬山。
皇舆向洛城，时雨应天行。丽日登岩送，阴云出野迎。濯枝林杏发，润叶渚蒲生。丝入纶言喜，花依锦字明。微臣忝东观，载笔伫西成。
尝闻夏太康，五弟训禽荒。我后来冬狩，三驱盛礼张。顺时鹰隼击，讲事武功扬。奔走未及去，翾飞岂暇翔。非熊从渭水，瑞翟想陈仓。此欲诚难纵，兹游不可常。子云陈羽猎，僖伯谏渔棠。得失鉴齐楚，仁思念禹汤。雍熙亮在宥，亭毒匪多伤。辛甲今为史，虞箴遂孔彰。
大君敦宴赏，万乘下梁园。酒助闲平乐，人沾雨露恩。荣光开帐殿，佳气满旌门。愿陪南岳寿，长奉北宸樽。
别殿秋云上，离宫夏景移。寒风生玉树，凉气下瑶池。堑花仍吐叶，岩木尚抽枝。愿奉南山寿，千秋长若斯。
朝升照日槛，夕次下乌台。风竿一眇邈，月树几裴回。翼向高标敛，声随下调哀。怀燕首自白，非是为年催。
有美朝为贵，幽寻地自偏。践临伊水汭，想望灞池边。是遇皆新赏，兹游若旧年。藤萝隐路接，杨柳御沟联。道惬神情王，机忘俗理捐。遂初诚已重，兼济实为贤。迹是东山恋，心惟北阙悬。顾惭经拾紫，多谢赋思玄。未躧中林步，空承丽藻传。阳春和已寡，扣寂竟徒然。
河曲今无战，王师每务农。选才当重委，足食乃深功。草色孤城外，云阴绝漠中。萧关休叹别，归望在乘骢。
东门挂冠处，西汉祖筵开。乃是黄庭老，言辞丹阙来。方称四皓德，更仰二疏才。今日青溪路，何时谒帝回。
瑶瑟多哀怨，朱弦且莫听。扁舟三楚客，丛竹二妃灵。淅沥闻馀响，依稀欲辨形。柱间寒水碧，曲里暮山青。良马悲衔草，游鱼思绕萍。知音若相遇，终不滞南溟。
四方无事去，宸豫杪秋来。八水寒光起，千山霁色开。
为访名僧迹，言寻小曲阿。松林春日静，石径晚云多。道法传驯鹊，禅机显化螺。空潭山色印，谁与证谁摩？
耕凿连云磴，蹄痕见福衡。泣天伸养志，喘月藉留名。纪凤仪同美，歌麟趾并荣。胜遗方寸地，风动后人耕。
北阙飞新诏，东山喜更过。文星动岩梦，章句别杉萝。
日日为诗苦，谁论春与秋。一联如得意，万事总忘忧。雨堕花临砌，风吹竹近楼。不吟头也白，任白此生头。
一百八十首，清泠韵可敲。任从人不爱，终是我难抛。桂魄吟来满，蒲团坐得凹。先生声价在，寰宇几人抄。
此台如可废，此恨有谁平。纵使迷青草，终难没旧名。天悲朝雨色，岳哭夜猿声。不是心偏苦，应关自古情。
登桥试长望，望极与天平。际海蒹葭色，终朝凫雁声。近山犹髣髴，远水忽微明。更览诸公作，知高题柱名。
吾友驻行轮，迟迟惜上春。东西出饯路，惆怅独归人。欢会期他日，驱驰恨此身。须知贡公望，从此愿相因。
春溪与岸平，初月出溪明。璧彩寒仍洁，金波夜转清。孤光远近满，练色往来轻。望望随兰棹，依依出柳城。
寒花护月色，坠叶占风音。兹夕无尘虑，高云共片心。
不到东西寺，于今五十春。朅来从旧赏，林壑宛相亲。吴子多藏日，秦王厌胜辰。剑池穿万仞，盘石坐千人。金气腾为虎，琴台化若神。登坛仰生一，舍宅叹珣珉。中岭分双树，回峦绝四邻。窥临江海接，崇饰四时新。客有神仙者，于兹雅丽陈。名高清远峡，文聚斗牛津。迹异心宁间，声同质岂均。悠然千载后，知我揖光尘。
清风何处起，拂槛复萦洲。回入飘华幕，轻来叠晚流。桃竹今已展，羽翣且从收。经竹吹弥切，过松韵更幽。直散青蘋末，偏随白浪头。山山催雨过，浦浦发行舟。动树蝉争噪，开帘客罢愁。度弦方解愠，临水已迎秋。凉为开襟至，清因作颂留。周回随远梦，骚屑满离忧。岂独销繁暑，偏能入迥楼。王风今若此，谁不荷明休。
高树多凉吹，疏蝉足断声。已催居客感，更使别人惊。晚夏犹知急，新秋别有情。危湍和不似，细管学难成。当敩附金重，无贪曜火明。青松四面落，白发一重生。向夕音弥厉，迎风翼更轻。单嘶出迥树，馀响思空城。嘒唳松间坐，萧寥竹里行。如何长饮露，高洁未能名。
尧舜逢明主，严徐得侍臣。分行接三事，高兴柏梁新。楚国千山道，秦城万里人。镜中看齿发，河上有烟尘。望阙飞青翰，朝天忆紫宸。喜来欢宴洽，愁去咏歌频。顾盼情非一，睽携处亦频。吴兴贤太守，临水最殷勤。
泛花邀坐客，代饮引情言。醒酒宜华席，留僧想独园。不须攀月桂，何假树庭萱。御史秋风劲，尚书北斗尊。流华净肌骨，疏瀹涤心原。不似春醪醉，何辞绿菽繁。素瓷传静夜，芳气满闲轩。
桂酒牵诗兴，兰釭照客情。讵惭珠乘朗，不让月轮明。破暗光初白，浮云色转清。带花疑在树，比燎欲分庭。顾己惭微照，开帘识近汀。
佳人名莫愁，珠箔上花钩。清镜鸳鸯匣，新妆翡翠楼。捣衣明月夜，吹管白云秋。惟恨金吾子，年年向陇头。
悲秋将岁晚，繁露已成霜。遍渚芦先白，沾篱菊自黄。应钟鸣远寺，拥雁度三湘。气逼襦衣薄，寒侵宵梦长。满庭添月色，拂水敛荷香。独念蓬门下，穷年在一方。
有客陈兵画，功成欲霸吴。玉颜承将略，金钿指军符。转佩风云暗，鸣鼙锦绣趋。雪花频落粉，香汗尽流珠。掩笑谁干令，严刑必用诛。至今孙子术，犹可静边隅。
气馀三五喘，花剩两三枝。话别一尊酒，相邀无后期。
水国南连楚，沙场北近胡。春风万里别，明月两乡孤。
独逢尧典日，再睹汉官时。未效风霜劲，空惭雨露私。夜钟清万户，曙漏拂千旗。并向殊庭谒，俱承别馆追。斗城怜旧路，涡水惜归期。峰树还相伴，江云更对垂。试回沧海棹，莫妒敬亭诗。秪是书应寄，无忘酒共持。但令心事在，未肯鬓毛衰。最怅巴山里，清猿醒梦思。
掩扉常自静，驿吏忽传呼。水巷惊驯鸟，藜床起病躯。顾身悲欲老，戒子力为儒。明日公西去，烟霞复作徒。
小岭路难近，仙郎此夕过。潭空观月定，涧静见云多。竹翠烟深锁，松声雨点和。万缘俱不有，对境自垂萝。
卑情不敢论，拜首入辕门。列郡诸侯长，登朝八座尊。凝笳临水发，行旆向风翻。几许遗黎泣，同怀父母恩。
魑魅曾为伍，蓬莱近拜郎。臣心瞻北阙，家事在南荒。莎草山城小，毛洲海驿长。玄成知必大，宁是泛沧浪。
失路荆溪上，依人忽暝投。长桥今夜月，阳羡古时州。野烧明山郭，寒更出县楼。先生能馆我，无事五湖游。
山下新泉出，泠泠北去源。落池才有响，喷石未成痕。独映孤松色，殊分众鸟喧。唯当清夜月，观此启禅门。
天阴行易晚，前路故人居。孤棹所思久，寒林相见初。闲灯忘夜水，清漏任更疏。明发还须去，离家几岁除。
上客南台至，重阳此会文。菊芳寒露洗，杯翠夕阳曛。务简人同醉，溪闲鸟自群。府中官最小，唯有孟参军。
中年从一尉，自笑此身非。道在甘微禄，时难耻息机。晨趋本郡府，书掩故山扉。待见干戈毕，何妨更采薇。
昔年居汉水，日醉习家池。道胜迹常在，名高身不知。欲依天目住，新自始宁移。生事曾无长，惟将白接䍦。
初第华严会，王家少长行。到宫龙节驻，礼塔雁行成。莲界千峰静，梅天一雨清。禅庭未可恋，圣主寄苍生。
一夕雨沈沈，哀猿万木阴。天龙来护法，长老密看心。鱼梵空山静，纱灯古殿深。无生久已学，白发浪相侵。
长老归缘起，桃花忆旧岩。清晨云抱石，深夜月笼杉。道具门人捧，斋粮谷鸟衔。馀生愿依止，文字欲三缄。
本意宿东林，因听子贱琴。遥知大小朗，已断去来心。夜静溪声近，庭寒月色深。宁知尘外意，定后便成吟。
最称弘偃少，早岁草茆居。年老从僧律，生知解佛书。衲衣求坏帛，野饭拾春蔬。章句无求断，时中学有馀。
竹使羞殷荐，松龛拜夏祠。为鱼歌德后，舞羽降神时。文卫瞻如在，精灵信有期。夕阳陪醉止，塘上鸟咸迟。
晦日湔裾俗，春楼致酒时。出山还已醉，谢客旧能诗。溪柳薰晴浅，岩花待闰迟。为邦久无事，比屋自熙熙。
山阴过野客，镜里接仙郎。盥漱临寒水，褰闱入夏堂。杉松交日影，枕簟上湖光。衮衮承嘉话，清风纳晚凉。
支公好闲寂，庭宇爱林篁。幽旷无烦暑，恬和不可量。蕙风清水殿，荷气杂天香。明月谈空坐，怡然道术忘。
家贫惟种竹，时幸故人看。菊度重阳少，林经闰月寒。宿酲犹落帽，华发强扶冠。美景良难得，今朝更尽欢。
旧游多不见，师在翟公门。瘴海空山热，雷州白日昏。片心应为法，万里独无言。人尽酬恩去，平生未感恩。
旅食来江上，求名赴洛阳。新诗踪谢守，内学似支郎。行怯秦为客，心依越是乡。何人作知己，送尔泪浪浪。
疏懒吾成性，才华尔自彊。早称眉最白，何事绶仍黄。时暑嗟于迈，家贫念聚粮。秪应宵梦里，诗兴属池塘。
牵役非吾好，宽情尔在傍。经过悲井邑，起坐倦舟航。相宅生应贵，逢时学可强。无轻吾未用，世事有行藏。
嘉客会初筵，宜时魄再圆。众皆含笑戏，谁不点颐怜。绣被花堪摘，罗绷色欲妍。将雏有旧曲，还入武城弦。
寂寞柴门掩，经过柱史荣。老夫宁有力，半子自成名。柳映三桥发，花连上道明。缄书到别墅，郢曲果先成。
相访从吾道，因缘会尔时。龙盘馀帝宅，花界古人祠。明月虚空色，青林大小枝。还将经济学，来问道安师。
扁舟时属暝，月上有馀辉。海燕秋还去，渔人夜不归。中流何寂寂，孤棹也依依。一点前村火，谁家未掩扉。
江南季春天，莼叶细如弦。池边草作径，湖上叶如船。
王室符长庆，环中得水精。任圆循不极，见素质仍贞。信是天然瑞，非因朴斲成。无瑕胜玉美，至洁过冰清。未肯齐珉价，宁同杂佩声。能衔任黄雀，亦欲应时明。
辟疆年正少，公子贵初还。早列月卿位，新参柱史班。千夫驰驿道，驷马入家山。深巷乌衣盛，高门画戟闲。逶迤天乐下，照耀剡溪间。自贱游章句，空为衰草颜。
绝壑开花界，耶溪极上源。光辉三独坐，登陟五云门。深木鸣驺驭，晴山曜武贲。乱泉观坐卧，疏磬发朝昏。苍翠新秋色，莓苔积雨痕。上方看度鸟，后夜听吟猿。异迹焚香对，新诗酌茗论。归来还抚俗，诸老莫攀辕。
沛艾如龙马，来从上苑中。棣华恩见赐，伯舅礼仍崇。镜点黄金眼，花开白雪騣。性柔君子德，足逸大王风。色照鸣珂静，声连喷玉雄。食场恩未尽，过隙命旋终。练影依云没，银鞍向月空。仍闻乐府唱，犹念代劳功。
一公何不住，空有远公名。共说岑山路，今时不可行。旧房松更老，新塔草初生。经论传缁侣，文章遍墨卿。禅林枝干折，法宇栋梁倾。谁复修僧史，应知传已成。
宇下无留事，经营意独新。文房已得地，相阁是推轮。席上招贤急，山阴对雪频。虚明先旦暮，启闭异冬春。谈笑兵家法，逢迎幕府宾。还将负暄处，时借在阴人。
致和知必感，岁旱未书灾。伯禹明灵降，元戎祷请来。九成陈夏乐，三献奉殷罍。掣曳旗交电，铿锵鼓应雷。行云依盖转，飞雨逐车回。欲识皇天意，为霖贶在哉。
早见登郎署，同时迹下僚。几年江路永，今去国门遥。文变骚人体，官移汉帝朝。望山吟度日，接枕话通宵。万里趋公府，孤帆恨信潮。匡时知已老，圣代耻逃尧。
道流为柱史，教戒下真仙。共契中元会，初修内景篇。游方依地僻，卜室喜墙连。宝笥开金箓，华池漱玉泉。怪龙随羽翼，青节降云烟。昔去遗丹灶，今来变海田。养形奔二景，鍊骨度千年。骑竹投陂里，携壶挂牖边。洞中尝入静，河上旧谈玄。伊洛笙歌远，蓬壶日月偏。青骡蓟训引，白犬伯阳牵。法受相君后，心存象帝先。道成能缩地，功满欲升天。何意迷孤性，含情恋数贤。
曲水邀欢处，遗芳尚宛然。名从右军出，山在古人前。芜没成尘迹，规模得大贤。湖心舟已并，村步骑仍连。赏是文辞会，欢同癸丑年。茂林无旧径，修竹起新烟。宛是崇山下，仍依古道边。院开新地胜，门占旧畬田。荒阪披兰筑，枯池带墨穿。叙成应唱道，杯作每推先。空见云生岫，时闻鹤唳天。滑苔封石磴，密筱碍飞泉。事感人寰变，归惭府服牵。寓时仍睹叶，叹逝更临川。野兴攀藤坐，幽情枕石眠。玩奇聊倚策，寻异稍移船。草露犹沾服，松风尚入弦。山游称绝调，今古有多篇。
喜从林下会，还忆府中贤。石门云路里，花宫玉笥前。日移侵岸竹，溪引出山泉。猿饮无人处，琴听浅溜边。黄粱谁共饭，香茗忆同煎。暂与真僧对，遥知静者便。清言皆亹亹，佳句又翩翩。竟日怀君子，沉吟对暮天。
玉漏移中禁，齐车入太清。渐知催辨色，复听续馀声。乍逐微风转，时因杂佩轻。青楼人罢梦，紫陌骑将行。残魄栖初尽，馀寒滴更生。惭非朝谒客，空有振衣情。
凤沼才难尽，馀思凿西湖。珍木罗修岸，冰光映坐隅。琴台今寂寞，竹岛尚萦纡。犹蕴济川志，芳名终不渝。
壮岁心难伏，师心伏岂难。寻常独在院，行坐不离坛。岳雪当禅暝，松声入咒寒。更因文字外，多把史书看。
枕上角声微，离情未息机。梦回三楚寺，寒入五更衣。月没栖禽动，霜晴冻叶飞。自惭行役早，深与道相违。
石古苔痕厚，岩深日影悠。参禅因久坐，老佛总无愁。
轩车谁肯到，泉石自相亲。暮雨凋残寺，秋风怅望人。庭新一片叶，衣故十年尘。赖有瑶华赠，清吟愈病身。
殊质资灵贶，凌空发瑞云。梢梢含树彩，郁郁动霞文。不比因风起，全非触石分。叶光闲泛滟，枝杪静氛氲。隐见心无宰，裴回庆自君。翻飞如可托，长愿在横汾。
月闰随寒暑，畴人定职司。馀分将考日，积算自成时。律候行宜表，阴阳运不欺。气薰灰琯验，数扐卦辞推。六律文明序，三年理暗移。当知岁功立，唯是奉无私。
媚川时未识，在掌共传名。报德能欺暗，投人自欲明。月临幽室朗，星没晓河倾。的皪骊龙颔，荧煌彩凤呈。守恩辞合浦，擅美掩连城。鱼目应难近，谁知按剑情。
谁怜被褐士，怀玉正求沽。成器终期达，逢时岂见诬。宝同珠照乘，价重剑论都。浮彩朝虹满，悬光夜月孤。几年沦瓦砾，今日出泥涂。采斲资良匠，无令瑕掩瑜。
酌坐对芳草，东风吹旅衣。最嫌驱马倦，自未有山归。华发将时逼，青云计又非。离襟一沾洒，回首正残晖。
巴山惨别魂，巴水彻荆门。此地若重到，居人谁复存。落帆红叶渡，驻马白云村。却羡南飞雁，年年到故园。
知君意不浅，立马问生涯。薄业无归地，他乡便是家。宵吟怜桂魄，朝起怯菱花。语尽黄河上，西风日又斜。
秦楼花发时，秦女笑相随。及到秋风日，飞来欲问谁。
似厌栖寒菊，翩翩占晚阳。愁人如见此，应下泪千行。
别路垂杨柳，秋风凄管弦。青楼君去后，明月为谁圆。
愁将万里身，来伴看花人。何事独惆怅，故园还又春。
危阁压山冈，晴空疑鸟行。胜搜花界尽，响益梵音长。有月堪先到，无风亦自凉。人烟纷绕绕，诸树共苍苍。榻恋高楼语，瓯怜昼茗香。此身闲未得，驱马入残阳。
故人不可见，聊复拂鸣琴。鹊绕风枝急，萤藏露草深。平生四方志，此夜五湖心。惆怅友朋尽，洋洋漫好音。
龙楼李丞相，昔岁仰高文。黄阁寻无主，青山竟未焚。夜船乘海月，秋寺伴江云。却恐尘埃里，浮名点污君。
中间李建州，夏汭偶同游。顾我论佳句，推君最上流。九霄无鹤板，双鬓老渔舟。世难方如此，何当浣旅愁。
秋江待晚潮，客思旆旌摇。细雨翻芦叶，高风却柳条。兵戈村落破，饥俭虎狼骄。吾土兼连此，离魂望里消。
梁王握豹韬，雪里见枚皋。上客趋丹陛，游人叹二毛。门闲知待诏，星动想濡毫。一首长杨赋，应嫌索价高。
秋日黄陂下，孤舟忆共谁。江山三楚分，风雨二妃祠。知己秦貂没，流年贾鵩悲。中原正兵马，相见是何时。
分漕得洛川，谠议更昭然。在省曾批敕，中台肯避权。所悲时渐薄，共贺道由全。卖与清平代，相兼直几钱。
不是逢清世，何由见皂囊。事虽危虎尾，名胜泊鹓行。毒雾郴江阔，愁云楚驿长。归时有诗赋，一为吊沈湘。
剑佩孙弘阁，戈鋋太尉营。重言虚有位，孤立竟无成。丘陇笳箫咽，池台岁月平。此恩何以报，归处是柴荆。
越海霜天暮，辞韬野草乾。俊通司隶职，严奉武夫官。眼恶藏蜂在，心粗逐物殚。近来脂腻足，驱遣不妨难。
红尘扰扰间，立马看南山。谩道经年往，何妨逐日闲。病中霜叶赤，愁里鬓毛斑。不为良知在，驱车已出关。
谢舞仍宫柳，高奇世少双。侍中生不到，园令死须降。班秩通乌府，樽罍奉碧幢。昭王有馀烈，试为祷迷邦。
佐棘竟谁同，因思證圣中。事虽忘显报，理合有阴功。官序诜枝老，幽尘范甑空。几时潘好礼，重与话清风。
早岁长杨赋，当年谏猎书。格高时辈伏，言数宦情疏。慷慨传丹桂，艰难保旧居。退朝观藁草，能望马相如。
多病仍疏拙，唯君与我同。帝乡年共老，江徼业俱空。燕冷辞华屋，蛩凉恨晓丛。白云高几许，全属采芝翁。
栾郤门风大，裴王礼乐优。班资冠鸡舌，人品压龙头。夜直炉香细，晴编疏草稠。近闻潘散骑，三十二悲秋。
篱落岁云暮，数枝聊自芳。雪裁纤蕊密，金拆小苞香。千载白衣酒，一生青女霜。春丛莫轻薄，彼此有行藏。
水国春常在，台城夜未寒。丽华承宠渥，江令捧杯盘。宴罢明堂烂，诗成宝炬残。兵来吾有计，金井玉钩栏。
良时不复再，渐老更难言。远水犹经眼，高楼似断魂。依依宋玉宅，历历长卿村。今日空江畔，相于只酒樽。
祝融峰下别，三载梦魂劳。地转南康重，官兼亚相高。海鹏终负日，神马背眠槽。会得窥成绩，幽窗染兔毫。
魂兮槜李城，犹未有人耕。好月当年事，残花触处情。向谁曾艳冶，随分得声名。应侍吴王宴，兰桡暗送迎。
青门欲曙天，车马已喧阗。禁柳疏风雨，墙花拆露鲜。向谁誇丽景，只是叹流年。不得高飞便，回头望纸鸢。
边寇日骚动，故人音信稀。长缨惭贾谊，孤愤忆韩非。晓匣鱼肠冷，春园鸭掌肥。知君安未得，聊且示忘机。
远岸平如剪，澄江静似铺。紫鳞仙客驭，金颗李衡奴。冷叠群山阔，清涵万象殊。严陵亦高见，归卧是良图。
规谏扬雄赋，邅回贾谊官。久贫还往少，孤立转迁难。清镜流年急，高槐旅舍寒。侏儒亦何有，饱食向长安。
未至应居右，全家出帝乡。礼优逢苑雪，官重带台霜。夜浦吴潮吼，春滩建水狂。延平有风雨，从此是腾骧。
东台失路岐，荣辱事堪悲。我寝牛衣敝，君居豸角危。风尘惭上品，才业愧明时。千里芙蓉幕，何由话所思。
西班掌禁兵，兰锜最分明。晓色严天仗，春寒避火城。安危虽已任，韬略即嘉声。请问何功德，壶关寇始平。
南朝徐庾流，洛下忆同游。酒采闲坊菊，山登远寺楼。相思劳寄梦，偶别已经秋。还被青青桂，催君不自由。
不奈荒城畔，那堪晚照中。野晴霜浥绿，山冷雨催红。游子灞陵道，美人长信宫。等闲居岁暮，摇落意无穷。
辽鹤虚空语，冥鸿未易亲。偶然来即是，必拟见无因。霜霰穷冬令，杯盘旅舍贫。只应蓟子训，醉后懒分身。
官历行将尽，村醪强自倾。厌寒思暖律，畏老惜残更。岁月已如此，寇戎犹未平。儿童不谙事，歌吹待天明。
旅梦思迁次，穷愁有叹嗟。子鹅京口远，粳米会稽赊。漏涩才成滴，灯寒不作花。出门聊一望，蟾桂向人斜。
庭树已黄落，闭门俱寂寥。未知栖托处，空羡圣明朝。酒醒乡心阔，云晴客思遥。吾徒自多感，颜子只箪瓢。
旧国迢迢远，清秋种种新。已衰曾轸虑，初见忽沾巾。日薄梳兼懒，根危镊恐频。青铜不自见，只拟老他人。
雨过晚凉生，楼中枕簟清。海风吹乱木，岩磬落孤城。百岁几多日，四蹄无限程。西邻莫高唱，俱是别离情。
九华曾屏迹，罹乱与心违。是处堪终老，新秋又未归。病中芳草歇，愁里白云飞。樵侣兼同志，音书近亦稀。
端居湖岸东，生计有无中。魇处千般鬼，寒时百种风。性灵纵道拙，心事奈成空。多谢金台客，何当一笑同。
南山雪乍晴，寒气转峥嵘。销却闲门出，随他骏马行。一竿如有计，五鼎岂须烹。愁见天街草，青青又欲生。
终日路岐旁，前程亦可量。未能惭面黑，只是恨头方。雅旨逾千里，高文近两行。君知不识字，第一莫形相。
江上偶分袂，四回寒暑更。青山无路入，白发满头生。郢浦雁寻过，镜湖蝉又鸣。怜君未归日，杯酒若为情。
杳杳诸天路，苍苍大涤山。景舆留不得，毛节去应閒。相府旧知己，教门新启关。太平匡济术，流落在人间。
先生诀行日，曾奉数行书。意密寻难会，情深恨有馀。石桥春暖后，句漏药成初。珍重云兼鹤，从来不定居。
常时忆讨论，历历事犹存。酒向馀杭尽，云从大涤昏。往来无道侣，归去有台恩。自此玄言绝，长应闭洞门。
从军无一事，终日掩空斋。道薄交游少，才疏进取乖。野禽鸣聒耳，庭草绿侵阶。幸自同樗栎，何妨惬所怀。
谬忝莲华幕，虚沾柏署官。欹危长抱疾，衰老不禁寒。时事已日过，世途行转难。千崖兼万壑，只向望中看。
净碧山光冷，圆明露点匀。渚莲丹脸恨，堤柳翠眉颦。蝉已送行客，雁应辞主人。蝇蚊渐无况，日晚自相亲。
从事不从事，养生非养生。职为尸禄本，官是受恩名。时态已相失，岁华从自惊。西斋一卮酒，衰老与谁倾。
使者衔中旨，崎岖万里行。人心犹未革，天意似难明。四海霍光第，六宫张奉营。陪臣无以报，西望不胜情。
吴楚烟波里，巢由季孟间。只言无事贵，不道致身闲。别渚莲根断，归心桂树顽。空劳钟璞意，尘世隔函关。
遁迹知安住，沾襟欲奈何。朝廷犹礼乐，郡邑忍干戈。华马凭谁问，胡尘自此多。因思汉明帝，中夜忆廉颇。
翠敛王孙草，荒诛宋玉茅。寇馀无故物，时薄少深交。迸笋穿行径，饥雏出坏巢。小园吾亦有，多病近来抛。
绝境非身事，流年但物华。水梳苔发直，风引蕙心斜。凡客从题凤，肤音未胜蛙。小船兼有桨，始与问渔家。
腊酒复腊雪，故人今越乡。所思谁把盏，端坐恨无航。兔苑旧游尽，龟台仙路长。未知邹孟子，何以奉梁王。
宰邑惭良术，为文愧壮图。纵饶长委命，争奈渐非夫。杯酒有时有，乱罹无处无。金庭在何域，回首一踟蹰。
危梁枕路岐，驻马问前时。价自友朋得，名因妇女知。直须论运命，不得逞文词。执戟君乡里，荣华竟若为。
春草荒坟墓，萋萋向虎丘。死犹嫌寂寞，生肯不风流。皎镜山泉冷，轻裾海雾秋。还应伴西子，香径夜深游。
倚棹听邻笛，沾衣认酒垆。自缘悲巨室，谁复为穷途。树解将军梦，城遗御史乌。直应齐始了，倾酌向寒芜。
夜月色可掬，倚楼聊解颜。未能分寇盗，徒欲满关山。背冷金蟾滑，毛寒玉兔顽。姮娥谩偷药，长寡老中閒。
家遁苏门节，清贫粉署官。不矜朝命重，只恨路行难。窗晓鸡谭倦，庭秋蝶梦阑。羡君归未得，还有钓鱼竿。
孤馆少行旅，解鞍增别愁。远山矜薄暮，高柳怯清秋。病里见时态，醉中思旧游。所怀今已矣，何必恨东流。
空庭夜未央，点点度西墙。抱影何微细，乘时忽发扬。不思因腐草，便拟倚孤光。若道能通照，车公业肯长。
池荷叶正圆，长历报时殚。旷野云蒸热，空庭雨始寒。蝇蚊犹得志，簟席若为安。浮世知谁是，劳歌共一欢。
汉王刀笔精，写尔逼天生。舞巧何妨急，飞高所恨轻。野田黄雀虑，山馆主人情。此物那堪作，庄周梦不成。
春风百卉摇，旧国路迢迢。偶病成疏散，因贫得寂寥。倚帘高柳弱，乘露小桃夭。春色常无处，村醪更一瓢。
轻飙掠晚莎，秋物惨关河。战垒平时少，斋坛上处多。楚虽屈子重，汉亦忆廉颇。不及云台议，空山老薜萝。
不必嫌漂露，何妨养羽毛。汉妃金屋远，卢女杏梁高。野迥双飞急，烟晴对语劳。犹胜黄雀在，栖息是蓬蒿。
长途已自穷，此去便西东。树色荣衰里，人心往返中。别情流水急，归梦故山空。莫忘交游分，从来事一同。
梅花已著眼，竹叶况黏唇。只此留残岁，那堪忆故人。乱罹书不远，衰病日相亲。江浦思归意，明朝又一春。
青云路不通，归计奈长蒙。老恐医方误，穷忧酒盏空。何堪罹乱后，更入是非中。长短遭讥笑，回头避钓翁。
腊雪都堂试，春风汴水行。十年虽抱疾，何处不无情？群盗正当路，此游应隔生。劳君问流落，山下已躬耕。
井上梧桐暗，花间雾露晞。一枝晴复暖，百啭是兼非。金屋梦初觉，玉关人未归。不堪闲日听，因尔又沾衣。
青楼枕路隅，壁甃复椒涂。晚梦通帘柙，春寒逼酒垆。解吟怜芍药，难见恨菖蒲。试问年多少，邻姬亦姓胡。
晴川倚落晖，极目思依依。野色寒来浅，人家乱后稀。久贫身不达，多病意长违。还有渔舟在，时时梦里归。
弱冠负文翰，此中听鹿鸣。使君延上榻，时辈仰前程。丹桂竟多故，白云空有情。唯馀路旁泪，沾洒向尘缨。
高亭暮色中，往事更谁同。水谩矜天阔，山应到此穷。病怜京口酒，老怯海门风。唯有言堪解，何由见远公。
寄蹇浑成迹，经年滞杜南。价轻犹有二，足刖已过三。鸡肋曹公忿，猪肝仲叔惭。会应谋避地，依约近禅庵。
旧游虽一梦，别绪忽千般。败草汤陵晚，衰槐楚寺寒。数奇常自愧，时薄欲何干。犹赖君相勉，慇勤贡禹冠。
光景漂如水，生涯转似萍。雁门穷朔路，牛斗故乡星。句尽人谁切，歌终泪自零。夜阑回首算，何处不长亭。
前辈倏云殁，愧君曾比方。格卑虽不称，言重亦难忘。谏草犹青琐，悲风已白杨。只应移理窟，泉下对真长。
关城树色齐，往事未全迷。塞路真人气，封门壮土泥。草浓延蝶舞，花密教莺啼。若以鸣为德，鸾皇不及鸡。
近甸蒙尘日，南梁反正年。飘流茂陵碗，零落太官椽。建纛非降楚，披图异录燕。堪嗟侍中血，不及御衣前。
金庭养真地，珠篆会稽官。境胜堪长往，时危喜暂安。洞连沧海阔，山拥赤城寒。他日抛尘土，因君拟炼丹。
胜景天然别，精神入画图。一山分四顶，三面瞰平湖。过夏僧无热，凌冬草不枯。游人来至此，愿剃发和须。
朦胧南溟月，汹涌出云涛。下射长鲸眼，遥分玉兔毫。势来牛斗动，路越宵冥高。竟夕瞻光影，昂头把白醪。
艰难别离久，中外往还深。已改当时发，空馀旧日心。
自到西川住，惟君别有情。常逢对门远，又隔一重城。
秋浦昭明庙，乾坤一白眉。神通高学识，天下鬼神师。
忠贞者必信，所信交道深。贤哉吴季子，可称莫逆心。
道院迎仙客，书堂隐相儒。庭栽栖凤竹，池养化龙鱼。
凉吹从何起，中宵景象清。漫随云叶动，高傍桂枝生。漠漠看无际，萧萧别有声。远吹斜汉转，低拂白榆轻。寥泬工夫大，乾坤岁序更。因悲远归客，长望一枝荣。
赤壁徵文聘，中台拜郤诜。官资参令仆，曹署辖星辰。幞被从谁起，持纲自此新。举朝明典教，封纳诏书频。禁树曾摛藻，台乌旧避尘。便应酬倚注，何处话穷鳞。
湘水春浮岸，淮灯夜满桥。六年悲梗断，两地各萍漂。刀笔依三事，篇章奏珥貂。迹卑甘汨没，名散称逍遥。好寺松为径，空江桂作桡。野香花伴落，缸暖酒和烧。晋沼寻游凤，秦冠竟叹鸮。骨凡鸡犬薄，魂断蕙兰招。怅望添燕琯，蹉跎厌鲁瓢。败桐方委爨，冤匣正冲霄。战代安釐国，封崇孝景朝。千年非有限，一醉解无聊。漏永灯花暗，炉红雪片销。久游家共远，相对鬓俱凋。运命从难合，光阴奈不饶。到头蓑笠契，两信钓鱼潮。
帘下严君卜，窗间少室峰。摄生门已尽，混迹世犹逢。山薮师王烈，簪缨友戴颙。鱼跳介象鲙，饭吐葛玄蜂。紫饱垂新椹，黄轻堕小松。尘埃金谷路，楼阁上阳钟。野耗鸢肩寄，仙书鸟爪封。支床龟纵老，取箭鹤何慵。别久曾牵念，闲来肯压重。尚馀青竹在，试为剪成龙。
群盗方为梗，分符奏未宁。黄巾攻郡邑，白梃掠生灵。尘土周畿暗，疮痍汝水腥。一凶虽剪灭，数县尚凋零。理必资宽猛，谋须藉典刑。与能才物论，慎选忽天庭。官品尊台秩，山河拥福星。虎知应去境，牛在肯全形。旧政穷人瘼，新衔展武经。关防秋草白，城壁晚峰青。破胆期来复，迷魂想待醒。鲁山行县后，聊为奠惟馨。
搏击路终迷，南园且灌畦。敢言逃俗态，自是乐幽栖。叶长春松阔，科圆早薤齐。雨沾虚槛冷，雪压远山低。竹好还成径，桃夭亦有蹊。小窗奔野马，闲瓮养醯鸡。水石心逾切，烟霄分已暌。病怜王猛畚，愚笑隗嚣泥。泽国潮平岸，江村柳覆堤。到头乘兴是，谁手好提携。
汉代簪缨盛，梁园雉堞雄。物情须重德，时论在明公。族大踰开魏，神高本降嵩。世家惟蹇谔，官业即清通。翰苑论思外，纶闱啸傲中。健豪惊綵凤，高步出冥鸿。履历虽吾道，行藏必圣聪。绛霄无系滞，浙水忽西东。庾监高楼月，袁郎满扇风。四年将故事，两地有全功。去去才须展，行行道益隆。避权辞宪署，仗节出南宫。雁影相承接，龙图共始终。自然须作砺，不必恨临戎。幕下莲花盛，竿头㺗佩红。骑儿逢郭伋，战士得文翁。人地应无比，箪瓢奈屡空。因思一枝桂，已作断根蓬。往事应归捷，劳歌且责躬。殷勤信陵馆，今日自途穷。
越岭千峰秀，淮流一派长。暂凭开物手，来展济时方。旧迹兰亭在，高风桂树香。地清无等级，天阔任徊翔。麈尾谈何胜，螭头笔更狂。直曾批凤诏，高已冠鹓行。啸傲辞民部，雍容出帝乡。赵尧推印绶，句践与封疆。水占仙人吹，城留御史床。嘉宾邹润甫，百姓贺知章。席煖飞鹦鹉，尘轻驻骕骦。夜歌珠断续，晴舞雪悠扬。化向棠阴布，春随棣萼芳。盛名韬不得，雄略晦弥彰。自愧三冬学，来窥数仞墙。感深惟刻骨，时去欲沾裳。想望鱼烧尾，咨嗟鼠啮肠。可能因蹇拙，便合老沧浪。题柱心犹壮，移山志不忘。深惭百般病，今日问医王。
重阳早露晞，睿赏瞰秋矶。菊气先熏酒，萸香更袭衣。清切丝桐会，纵横文雅飞。恩深荅效浅，留醉奉宸晖。
温液吐涓涓，跳波急应弦。簪裾承睿赏，花柳发韶年。圣酒千钟洽，宸章七曜悬。微臣从此醉，还似梦钧天。
氤氲起洞壑，遥裔匝平畴。乍似含龙剑，还疑映蜃楼。拂林随雨密，度径带烟浮。方谢公超步，终从彦辅游。
纡馀带星渚，窈窕架天浔。空因壮士见，还共美人沈。逸照含良玉，神花藻瑞金。独留长剑彩，终负昔贤心。
金祇暮律尽，玉女暝氛归。孕冷随钟彻，飘华逐剑飞。带日浮寒影，乘风进晚威。自有贞筠质，宁将庶草腓。
玲珑映玉槛，澄澈泻银床。流声集孔雀，带影出羵羊。桐落秋蛙散，桃舒春锦芳。帝力终何有，机心庶此忘。
济北甄神贶，河西濯锦文。声应天池雨，影触岱宗云。燕归犹可候，羊起自成群。何当握灵髓，高枕绝嚣氛。
绿绮膺河检，清坛俯洛滨。天旋俄制跸，孝享属严禋。陟配光三祖，怀柔洎百神。雾开中道日，雪敛属车尘。预奉咸英奏，长歌亿万春。
振鹭齐飞日，迁莺远听闻。明光共待漏，清鉴各披云。喜得廊庙举，嗟为台阁分。故林怀柏悦，新幄阻兰薰。冠去神羊影，车迎瑞雉群。远从南斗外，遥仰列星文。
故事推三独，兹辰对两闱。夕鸦共鸣舞，屈草接芳菲。盛府持清橐，殊章动绣衣。风连台阁起，霜就简书飞。凛凛当朝色，行行满路威。惟当击隼去，复睹落雕归。
薄游忝霜署，直指戒冰心。荔浦方南纪，蘅皋暂北临。山晴关塞断，川暮广城阴。场圃通圭甸，沟塍碍石林。野童来捃拾，田叟去讴吟。蟋蟀秋风起，蒹葭晚露深。帝城犹郁郁，征传几骎骎。回忆披书地，劳歌谢所钦。
江路一悠哉，滔滔九派来。远潭昏似雾，前浦沸成雷。鳞介多潜育，渔商几溯洄。风摇蜀柹下，日照楚萍开。近漱湓城曲，斜吹蠡泽隈。锡龟犹入贡，浮兽罢为灾。津吏挥桡疾，邮童整传催。归心讵可问，为视落潮回。
藩戚三雍暇，禅居二室隈。忽闻从桂苑，移步践花台。敏学推多艺，高谈属辩才。是非宁滞著，空有掠嫌猜。五行幽机畅，三蕃妙键开。味同甘露洒，香似逆风来。砌古留方石，池清辨烧灰。人寻鹤洲返，月逐虎溪回。企躅瞻飞盖，攀游想渡杯。愿陪为善乐，从此去尘埃。
晓入宜春苑，秾芳吐禁中。剪刀因裂素，妆粉为开红。彩异惊流雪，香饶点便风。裁成识天意，万物与花同。
御道红旗出，芳园翠辇游。绕花开水殿，架竹起山楼。荷芰轻薰幄，鱼龙出负舟。宁知穆天子，空赋白云秋。
楼观空烟里，初年瑞雪过。苑花齐玉树，池水作银河。七日祥图启，千春御赏多。轻飞传綵胜，天上奉薰歌。
灵媛乘秋发，仙装警夜催。月光窥欲渡，河色辨应来。机石天文写，针楼御赏开。窃观栖鸟至，疑向鹊桥回。
嘉会宜长日，高筵顺动时。晓光云外洗，晴色雨馀滋。降鹤因韶德，吹花入御词。愿陪阳数节，亿万九秋期。
平明敞帝居，霰雪下凌虚。写月含珠缀，从风薄绮疏。年惊花絮早，春夜管弦初。已属云天外，欣承霈泽馀。
帝女出天津，和戎转罽轮。川经断肠望，地与析支邻。奏曲风嘶马，衔悲月伴人。旋知偃兵革，长是汉家亲。
碧虚清吹下，蔼蔼入仙宫。松磴攀云绝，花源接涧空。受符邀羽使，传诀注香童。讵似闲居日，徒闻有顺风。
洛邑通驰道，韩郊在属城。馆将花雨映，潭与竹声清。贤俊鸾栖棘，宾游马佩衡。愿言随狎鸟，从此濯吾缨。
清道丰人望，乘时汉主游。恩晖随霰下，庆泽与云浮。泉暖惊银碛，花寒爱玉楼。鼎臣今有问，河伯且应留。
鸣爵三农稔，勾龙百代神。运昌叨辅弼，时泰喜黎民。树缺池光近，云开日影新。生全应有地，长愿乐交亲。
南宫夙拜罢，东道昼游初。饮饯倾冠盖，传呼问里闾。树悲悬剑所，溪想钓璜馀。明发辉光至，增荣驷马车。
武担独苍然，坟山下玉泉。鳖灵时共尽，龙女事同迁。松柏衔哀处，幡花种福田。讵知留镜石，长与法轮圆。
河尹政成期，为汾昔所推。不荣三入地，还美再临时。拥传云初合，闻莺日正迟。道傍多出饯，别有吏民思。
茂礼雕龙昔，香名展骥初。水连南海涨，星拱北辰居。稍发仙人履，将题别驾舆。明年徵拜入，荆玉不藏诸。
陌上有光辉，披云向洛畿。赏来荣扈从，别至惜分飞。泉溜含风急，山烟带日微。茂曹今去矣，人物喜东归。
汉室有英台，荀家宠俊才。九卿朝已入，三子暮同来。不授纶为草，还司鼎用梅。两京王者宅，驷马日应回。
闻道还沂上，因声寄洛滨。别时花欲尽，归处酒应春。聚散同行客，悲欢属故人。少年追乐地，遥赠一沾巾。
旧国才因地，当朝史命官。遗文徵阙简，还思采芳兰。传发关门候，觞称邑里欢。早持京副入，旋伫洛书刊。
朝闻讲艺馀，晨省拜恩初。训胄尊庠序，荣亲耀里闾。朱丹华毂送，斑白绮筵舒。江上春流满，还应荐跃鱼。
危途晓未分，驱马傍江濆。滴滴泣花露，微微出岫云。松梢半吐月，萝翳渐移曛。旅客肠应断，吟猿更使闻。
传置远山蹊，龙钟蹴涧泥。片阴常作雨，微照已生霓。鬓发愁氛换，心情险路迷。方知向蜀者，偏识子规啼。
三月松作花，春行日渐赊。竹障山鸟路，藤蔓野人家。透石飞梁下，寻云绝磴斜。此中谁与乐，挥涕语年华。
彤管承师训，青圭备礼容。孟孙家代宠，元女国朝封。柔轨题贞顺，闲规赋肃雍。宁知落照尽，霜吹入悲松。
宠赠追胡广，亲临比贺循。几闻投剑客，多会服缌人。草闭坟将古，松阴地不春。二陵犹可望，存殁有忠臣。
阳翟疏丰构，临平演庆源。学筵尊授几，儒服宠乘轩。审谕留中密，开陈与上言。徂晖一不借，空有赐东园。
闻君陌上来，歌管沸相催。孤月连明照，千灯合暗开。宝装游骑出，香绕看车回。独有归闲意，春庭伴落梅。
在德何夷险，观风复往还。自能同善闭，中路可无关。
息燕归檐静，飞花落院闲。不愁愁自著，谁道忆乡关。
岁穷惟益老，春至却辞家。可惜东园树，无人也作花。
怀印喜将归，窥巢恋且依。自知栖不定，还欲向南飞。
兔子死兰弹，持来挂竹竿。试将明镜照，何异月中看。
炎历事边陲，昆明始凿池。豫游光后圣，征战罢前规。霁色清珍宇，年芳入锦陂。御杯兰荐叶，仙仗柳交枝。二石分河泻，双珠代月移。微臣比翔泳，恩广自无涯。
尚书列侯第，外戚近臣家。飞栋临青绮，回舆转翠华。日交当户树，泉漾满池花。圆顶图嵩石，方流拥魏沙。豫游今听履，侍从昔鸣笳。自有天文降，无劳访海槎。
摐金寒野霁，步玉晓山幽。帝幄期松子，臣庐访葛侯。百工徵往梦，七圣扈来游。斗柄乘时转，台阶捧日留。树重岩籁合，泉迸水光浮。石径喧朝履，璜溪拥钓舟。恩如犯星夜，欢拟济河秋。不学尧年隐，空令傲许由。
肃肃金殿里，招贤固在兹。锵锵石渠内，序拜亦同时。宴锡欢谈道，文成贵说诗。用儒今作相，敦学旧为师。下际天光近，中来帝渥滋。国朝良史载，能事日论思。
朝望莲华岳，神心就日来。晴观五千仞，仙掌拓山开。受命金符叶，过祥玉瑞陪。雾披乘鹿见，云起驭龙回。偃树枝封雪，残碑石冒苔。圣皇惟道契，文字勒岩隈。
河流无日夜，河上有神仙。辇路曾经此，坛场即宛然。下疑成洞穴，高若在空烟。善物遗方外，和光绕道边。事因周史得，言与汉王传。喜属膺期圣，邦家业又玄。
雨施巡方罢，云从训俗回。密途汾水卫，清跸晋郊陪。寒著山边尽，春当日下来。御祠玄鸟应，仙仗绿杨开。作颂音传雅，观文色动台。更知西向乐，宸藻协盐梅。
乐游光地选，酺饮庆天从。座密千官盛，场开百戏容。绿塍际山尽，缇幕倚云重。下上花齐发，周回柳遍浓。夺晴纷剑履，喧听杂歌钟。日晚衔恩散，尧人并可封。
露渥洒云霄，天官次斗杓。昆明四十里，空水极晴朝。雁似衔红叶，鲸疑喷海潮。翠山来彻底，白日去回标。泳广渔杈溢，浮深妓舫摇。饱恩皆醉止，合舞共歌尧。
北风吹早雁，日夕渡河飞。气冷胶应折，霜明草正腓。老臣帷幄算，元宰庙堂机。饯饮回仙跸，临戎解御衣。军装乘晓发，师律候春归。方伫勋庸盛，天词降紫微。
北山东入海，驰道上连天。顺动三光柱，登临万象悬。俛观河内邑，平指洛阳川。按跸夷关险，张旗亘井泉。晓岩中警柝，春事下蒐田。德重周王问，歌轻汉后传。宸游铺令典，睿思起芳年。愿以封书奏，回銮禅肃然。
宝贤不遗俊，台阁尽鹓鸾。未若调人切，其如简帝难。上才膺出典，中旨念分官。特以专城贵，深惟列郡安。政行思务本，风靡属胜残。有令田知急，无分狱在宽。至言题睿札，殊渥洒仙翰。诏饯三台降，朝荣万国欢。举杯临水发，张乐拥桥观。式伫东封会，锵锵检玉坛。
潞国临淄邸，天王别驾舆。出潜离隐际，小往大来初。东陆行春典，南阳即旧居。约川星罕驻，扶道日旂舒。云覆连行在，风回助扫除。木行城邑望，皋落土田疏。昔试邦兴后，今过俗徯予。示威宁校猎，崇让不陈鱼。府吏趋宸扆，乡耆捧帝车。帐倾三饮处，闲整六飞馀。盛业铭汾鼎，昌期应洛书。愿陪歌赋末，留比蜀相如。
帝迹奚其远，皇符之所崇。敬时尧务作，尽力禹称功。赫赫惟元后，经营自左冯。变芜粳稻实，流恶水泉通。国阜犹前豹，人疲讵昔熊。黄图巡沃野，清吹入离宫。是阅京坻富，仍观都邑雄。凭轩一何绮，积溜写晴空。礼节家安外，和平俗在中。见龙垂渭北，辞雁指河东。睿思方居镐，宸游若饮丰。宁誇子云从，秪为猎扶风。
重岩载看美，分塔起层标。蜀守经涂处，巴人作礼朝。地疑三界出，空是六尘销。卧石铺苍藓，行塍覆绿条。岁年书有记，非为学题桥。
结庐东城下，直望江南山。青霭远相接，白云来复还。拂筵红藓上，开幔绿条间。物应春偏好，情忘趣转闲。宪臣饶美度，联事惜徂颜。有酒空盈酌，高车不可攀。
虹旗映绿荑，春仗汉丰西。侍跸浮清渭，扬舲降紫泥。近临钧石地，遥指钓璜溪。岸转帆飞疾，川平棹举齐。傅舟来是用，轩驭往应迷。兴阕菱歌动，沙洲乱夕鹥。
劲虏欲南窥，扬兵护朔陲。赵尧宁易印，邓禹即分麾。野饯回三杰，军谋用六奇。云边愁出塞，日下怆临岐。拔剑行人舞，挥戈战马驰。明年麟阁上，充国画于斯。
旌节指巴岷，年年行且巡。暮来青嶂宿，朝去绿江春。鱼贯梁缘马，猿奔树息人。邑祠犹是汉，溪道即名陈。旧史饶迁谪，恒情厌苦辛。宁知报恩者，天子一忠臣。
辇路岐山曲，储胥渭水湄。教成提将鼓，礼备植虞旗。不取从畋乐，先流去杀慈。舜韶同舞日，汤祝尽飞时。物应阳和施，人知雨露私。何如穆天子，七萃几劳师。
帘栊上夜钩，清列听更筹。忽共鸡枝老，还如骑省秋。循庭喜三入，对渚忆双游。紫绂名初拜，黄缣迹尚留。月舒当北幌，云赋直东楼。恩渥迷天施，童蒙慰我求。迟君台鼎节，闻义一承流。
独好中林隐，先期上月春。闲花傍户落，喧鸟逼檐驯。寂寞东坡叟，传呼北里人。在山琴易调，开瓮酒归醇。伫望应三接，弥留忽几旬。不疑丹火变，空负绿条新。斗蚁闻常日，歌龙值此辰。其如众君子，嘉会阻清尘。
怨暑时云谢，愆阳泽暂偏。鼎陈从祀日，钥动问刑年。绛服龙雩寝，玄冠马使旋。作霖期傅说，为旱听周宣。河岳阴符启，星辰暗檄传。浮凉吹景气，飞动洒空烟。飒飒将秋近，沈沈与暝连。分湍泾水石，合颖雍州田。德施超三五，文雄赋十千。及斯何以乐，明主敬人天。
二月韶春半，三空霁景初。献来应有受，灭尽竟无馀。化迹传官寺，归诚谒梵居。殿堂花覆席，观阁柳垂疏。共命枝间鸟，长生水上鱼。问津窥彼岸，迷路得真车。行密幽关静，谈精俗态祛。稻麻欣所遇，蓬箨怆焉如。不驻秦京陌，还题蜀郡舆。爱离方自此，回望独踌躇。
闻道降纶书，为邦建綵旟。政凭循吏往，才以贵卿除。词赋良无敌，声华蔼有馀。荣承四岳后，请绝五天初。关路通秦壁，城池接晋墟。撰期行子赋，分典列侯居。别望喧追饯，离言系惨舒。平芜寒蛬乱，乔木夜蝉疏。寥泬秋先起，推移月向诸。旧交何以赠，客至待烹鱼。
戏藻嘉鱼乐，栖梧见凤飞。类从皆有召，声应乃无违。美价逢时出，奇才选众稀。避堂贻后政，扫第发前几。出曳仙人履，还熏侍女衣。省中何赫奕，庭际满芳菲。吏部端清鉴，丞郎肃紫机。会心歌咏是，回迹宴言非。北寺邻玄阙，南城写翠微。参差交隐见，髣髴接光辉。宾序尝柔德，刑孚已霁威。巨源林下契，不速自同归。
奕奕轻车至，清晨朝未央。未央在霄极，中路视咸阳。委曲汉京近，周回秦塞长。日华动泾渭，天翠合岐梁。五丈旌旗色，百层枌橑光。东连归马地，南指斗鸡场。晴壑照金戺，秋云含璧珰。由余窥霸国，萧相奉兴王。功役隐不见，颂声存复扬。权宜珍构绝，圣作宝图昌。在德期巢燧，居安法禹汤。冢卿才顺美，多士赋成章。价重三台俊，名超百郡良。焉知掖垣下，陈力自迷方。
恻矣南邻问，冥然东岱幽。里闬宁相杵，朝叹忽迁舟。君心惟伯仲，吾人复款游。对连时亦早，交喜岁才周。序发扶阳赠，文因司寇酬。讵期危露尽，相续逝川流。卧疾无三吊，居闲有百忧。振风吟鼓夕，明月照帷秋。藓驳题诗馆，杨疏奏伎楼。共将歌笑叹，转为弟兄留。感物存如梦，观生去若浮。余非忘情者，雪涕报林丘。
宸游经上苑，羽猎向闲田。狡兔初迷窟，纤骊讵著鞭。三驱仍百步，一发遂双连。影射含霜草，魂消向月弦。欢声动寒木，喜气满晴天。那似陈王意，空随乐府篇。
方汉比周年，兴王合在宣。亟闻降虏拜，复睹出师篇。祈父万邦式，英猷三略传。算车申夏政，茇舍启戎田。严问盟胡苑，军容济洛川。皇情怅关旆，诏饯列郊筵。路接禁园草，池分御井莲。离声轸去角，居念断归蝉。三捷岂云尔，七擒良信然。具僚诚寄望，奏凯秋风前。
汉主新丰邑，周王尚父师。云符沛童唱，雪应海神期。林变惊春早，山明讶夕迟。况逢温液霈，恩重御裘诗。
独坐理戎行，安边策最长。霜台雷电振，云汉翼箕张。决策威千里，除妖静一方。林峦开罨画，泉石韵宫商。戍罢泾川外，烽闲句水阳。肃清淮海后，谁不咏时康。
庭院开金锁，周回赏碧堂。池深流水慢，岸阔引桥长。遇石攀藤息，逢林摘果尝。更呼园子问，何处可寻凉。
楚水平如镜，周回白鸟飞。金陵几多地，一去不知归。
辟彊东晋日，竹树有名园。年代更多主，池塘复裔孙。
四面一条杖，当机验龙象。头角稍低昂，电光临背上。
受命别家乡，思归每断肠。季江留被在，子敬与琴亡。吾弟当平昔，才名荷宠光。作诗通小雅，献赋掩长杨。流转三千里，悲啼百万行。庭前紫荆树，何日再芬芳。
二陵恭妇道，六寝盛皇情。礼逊生前贵，恩追殁后荣。幼王亲捧土，爱女复连茔。东望长如在，谁云向玉京。
后庭攀画柳，上陌咽清笳。命妇羞蘋叶，都人插柰花。寿宫星月异，仙路往来赊。纵有迎仙术，终悲隔绛纱。
断续长门下，清泠逆旅秋。征夫应待信，寒女不胜愁。带月飞城上，因风散陌头。离居偏入听，况复送归舟。
紫殿俯千官，春松应合欢。御炉香焰暖，驰道玉声寒。乳燕翻珠缀，祥乌集露盘。宫花一万树，不敢举头看。
楚腊还无雪，江春又足风。马羸三径外，人病四愁中。西塞波涛阔，南朝寺舍空。犹衔步兵酒，宿醉在除东。
岁积登朝恋，秋加陋巷贫。宿酲因夜歇，佳句得愁新。尽日凭幽几，何时上软轮。汉廷风宪在，应念匪躬人。
力取诚多难，天亡路亦穷。有心裁帐下，无面到江东。命厄留骓处，年销逐鹿中。汉家神器在，须废拔山功。
野棠花覆地，山馆夜来阴。马迹穿云去，鸡声出涧深。清风时偃草，久旱或为霖。试与茕嫠话，犹坚借寇心。
出门山未曙，风叶暗萧萧。月影临荒栅，泉声近废桥。岁经秋后役，程在洛中遥。寄谢金门侣，弓旌误见招。
浪迹终年客，惊心此地春。风前独去马，泽畔耦耕人。老大交情重，悲凉外物亲。子云今在宅，应见柳条新。
卓绝明时第，孤贞贵后贫。郤诜为胄子，季札是乡人。笔下调金石，花开领搢绅。那堪归葬日，哭渡柳杨津。
玉立分尧绪，笄年下相门。早加于氏对，偏占馆陶恩。泪有潜成血，香无却返魂。共知何驸马，垂白抱天孙。
万事竟蹉跎，重泉恨若何。官临环卫小，身逐转蓬多。丽藻尝专席，闲情欲烂柯。春风宛陵路，丹旐在沧波。
水国芒种后，梅天风雨凉。露蚕开晚簇，江燕绕危樯。山趾北来固，潮头西去长。年年此登眺，人事几销亡。
君非三谏寤，礼许一身逃。自树终天戚，何裨事主劳。众鱼应饵骨，多士尽餔糟。有客椒浆奠，文衰不继骚。
帝命海东使，人行天一涯。辨方知木德，开国有金家。册拜申恩重，留欢作限赊。顺风鲸浪热，初日锦帆斜。夜色潜然火，秋期独往槎。慰安皆喻旨，忠信自无瑕。发美童年髻，簪香子月花。便随琛赆入，正朔在中华。
幼为逃难者，才省用兵初。去国三苗外，全生四纪馀。老头亲帝里，归处失吾庐。逝水犹呜咽，祥云自卷舒。正郎曾首拜，亚尹未平除。几变陶家柳，空传魏阙书。思凌天际鹤，言甚辙中鱼。玉立知求己，金声乍起予。在朝鱼水分，多病雪霜居。忽报阳春曲，纵横恨不如。
仙禁祥云合，高梧彩凤游。沈冥求自试，通鉴果蒙收。文墨悲无位，诗书误白头。陈王抗表日，毛遂请行秋。双剑曾埋狱，司空问斗牛。希垂拂拭惠，感激愿相投。
上苑晓沈沈，花枝乱缀阴。色浮双阙近，春入九门深。向暖风初扇，馀寒雪尚侵。艳回秦女目，愁处越人心。绕绕时萦蝶，关关乍引禽。宁知幽谷羽，一举欲依林。
千门万户迷，伫立月华西。画戟晨光动，春松宿露低。主文亲玉扆，通籍入金闺。肯念从戎去，风沙事鼓鞞。
上陌行初尽，严城立未开。人疑早朝去，客是远方来。伏奏徒将命，周行自引才。可怜霄汉曙，鸳鹭正徘徊。
忽忝诸卿位，仍陪长者车。礼容皆若旧，名籍自凭虚。上路花偏早，空山云甚馀。却愁新咏发，酬和不相如。
仙客诚难访，吾人岂易同。独游应驻景，相顾且吟风。药畹琼枝秀，斋轩粉壁空。不题三五字，何以达壶公。
远爱东光县，平临若木津。一城先见日，百里早惊春。德礼邀才重，恩辉拜命新。几时裁尺素，沧海有枯鳞。
特建青油幕，量分紫禁师。自然知召子，不用问从谁。文武轻车少，腥膻左衽衰。北风如有寄，画取受降时。
台鼎尝虚位，夔龙莫致尧。德音冥秘府，风韵散清朝。天上文星落，林端玉树凋。有吴君子墓，返葬故山遥。
日爱南山好，时逢夏景残。白云兼似雪，清昼乍生寒。九陌峰如坠，千门翠可团。欲知形胜尽，都在紫宸看。
禁琐天浆嫩，虞行夜月寒。一瓢那可醉，应遣试尝看。
万乘西都去，千门正位虚。凿龙横碧落，提象出华胥。望幸宫嫔老，迎春海燕初。保釐才半仗，容卫尽空庐。要自词难拟，繇来画不如。散郎无所属，聊事穆清居。
紫陌纷如画，彤庭郁未晨。列星沈骑火，残月暗车尘。隐轸排霄翰，差池跨海鳞。玉声繁似乐，香泽散成春。叹息驱羸马，分明识故人。一生三不遇，今作老郎身。
有事郊坛毕，无私日月临。岁华春更早，天瑞雪犹深。玉辇回时令，金门降德音。翰飞鸳别侣，丛植桂为林。粉泽资鸿笔，薰和本素琴。礼成戎器下，恩彻鬼方沈。麟爵来称纪，官师退绝箴。道风黄阁静，祥景紫垣阴。寿酒朝时献，农书夜直寻。国香煴翠幄，庭燎赩红衾。汉魏文章盛，尧汤雨露霃。密辞投水石，精义出沙金。宸扆亲唯敬，钧衡近匪侵。疾驱千里骏，清唳九霄禽。庆赐迎新服，斋庄弃旧簪。忽思班女怨，遥听越人吟。末路甘贫病，流年苦滞淫。梦中青琐闼，归处碧山岑。窃抃闻韶濩，观光想韎任。大哉环海晏，不笇子牟心。
独占龙冈部，深持虎节居。尽心敷吏术，含笑掩兵书。礼饰华缨重，才牵雅制馀。茂阴延驿路，温液逗官渠。南亩行春罢，西楼待客初。瓮头开绿蚁，砧下落红鱼。牧伯风流足，輶轩若涩虚。今宵铃阁内，醉舞复何如。
洛阳归老日，此县忽为君。白发兄仍见，丹诚帝岂闻。九衢横逝水，二室散浮云。屈指豪家尽，伤心要地分。禁中周几鼎，源上汉诸坟。貔虎今无半，狐狸宿有群。威声惭北部，仁化乐南薰。野檗饥来食，天香静处焚。壮年唯喜酒，幼学便诃文。及尔空衰暮，离忧讵可闻。
万事非京国，千山拥丽谯。佩刀看日晒，赐马傍江调。言语多重译，壶觞每独谣。沿流如著翅，不敢问归桡。
重轩深似谷，列柏镇含烟。境绝苍蝇到，风生白雪前。弹冠惊迹近，专席感恩偏。霄汉朝来下，油幢路几千。
何事到容州，临池照白头。兴随年已往，愁与水长流。僶俯思逋客，辛勤悔饭牛。诗人亦何意，树草欲忘忧。
夕霁凉飙至，翛然心赏谐。清光松上月，虚白郡中斋。置酒平生在，开衿愿见乖。殷勤寄双鲤，梦想入君怀。
匣中三尺剑，天上少微星。勿谓相去远，壮心曾不停。
古有弓旌礼，今徵草泽臣。方同白衣见，不是弃繻人。
华亭不相识，卫国复谁知。怅望冲天羽，甘心任画师。
东山多乔木，月午始苍苍。虽殊碧海状，爱此青苔光。高下灭华烛，参差启洞房。佳人梦馀思，宝瑟愁应商。皎洁殊未已，沈吟限一方。宦情哂鸡口，世路倦羊肠。彼美金石分，眷言兰桂芳。清晖讵同夕，耿耿但相望。
銮舆巡上苑，凤驾瞰层城。御座丹乌丽，宸居白鹤惊。玉旗萦桂叶，金杯汎菊英。九晨陪圣膳，万岁奉承明。
今朝天景清，秋入晋阳城。露叶离披处，风蝉三数声。那言苦行役，值此远徂征。莫话心中事，相看气不平。
朱弦韵正调，清夜似闻韶。山馆月犹在，松枝雪未消。城笳三奏晓，别鹤一声遥。明日思君处，春泉翻寂寥。
山断塞初平，人言古战庭。泉冰声更咽，阴火燄偏青。月落云沙黑，风回草木腥。不知秦与汉，徒欲吊英灵。
华馆迟嘉宾，逢迎淑景新。锦筵开绛帐，玉佩下朱轮。曲里三仙会，风前百啭春。欲知忘味处，共仰在齐人。
朝市三千里，园庐二十春。步兵终日饮，原宪四时贫。桂树留人久，蓬山入梦新。鹤书承处重，鹊语喜时频。草奏才偏委，嘉谋事最亲。榻因徐孺解，醴为穆生陈。卫国今多士，荆州好寄身。烟霄定从此，非假问陶钧。
巨浸连空阔，危楼在杳冥。稍分巴子国，欲近老人星。昏旦呈新候，川原按旧经。地图封七泽，天限锁重扃。万象皆归掌，三光岂遁形。月车才碾浪，日御已翻溟。落照金成柱，馀霞翠拥屏。夜光疑汉曲，寒韵辨湘灵。山晚云常碧，湖春草遍青。轩黄曾举乐，范蠡几扬舲。有客初留鹢，贪程尚数蓂。自当徐孺榻，不是谢公亭。雅论冰生水，雄材刃发硎。座中琼玉润，名下茝兰馨。假手诚知拙，斋心匪暂宁。每惭公府粟，却忆故山苓。苦调当三叹，知音愿一听。自悲由也瑟，敢坠孔悝铭。野杏初成雪，松醪正满瓶。莫辞今日醉，长恨古人醒。
卜筑三川上，仪刑万井中。度材垂后俭，选胜掩前功。云构中央起，烟波四面通。乍疑游汗漫，稍似入崆峒。廛闬高低尽，山河表里穷。峰恋从地碧，宫观倚天红。灵槛如朝蜃，飞桥状晚虹。曙霞晴错落，夕霭湿葱茏。庾亮楼何阨，陈蕃榻更崇。有时闲讲德，永日静观风。玉斝飞无算，金铙奏未终。重筵开玳瑁，上客集鹓鸿。接武空惭蹇，修文敢并雄。岂须登岘首，然后奉羊公。
烽烟犹未尽，年鬓暗相催。轻敌心空在，弯弓手不开。马依秋草病，柳傍故营摧。唯有酬恩客，时听说剑来。
萧郎自小贤，爱客不言钱。有酒轻寒夜，无愁倚少年。闲寻织锦字，醉上看花船。好是关身事，从人道性偏。
白发放櫜鞬，梁王爱旧全。竹篱江畔宅，梅雨病中天。时奉登楼宴，闲脩上水船。邑人兴谤易，莫遣鹤支钱。
红叶江村夕，孤烟草舍贫。水清鱼识钓，林静犬随人。采掇山无主，扶持药有神。客来唯劝酒，蝴蝶是前身。
吴蜀何年别，相逢汉水头。望乡心共醉，握手泪先流。宿雾千山晓，春霖一夜愁。离情方浩荡，莫说去刀州。
江村风雪霁，晓望忽惊春。耕地人来早，营巢鹊语频。带花移树小，插槿作篱新。何事胜无事，穷通任此身。
坐惜年光变，辽阳信未通。燕迷新画屋，春识旧花丛。梦绕天山外，愁翻锦字中。昨来谁是伴，鹦鹉在帘栊。
几年沧海别，相见竟多违。鬓发缘愁白，音书为懒稀。新诗徒有赠，故国未同归。人事那堪问，无言是与非。
海上神山绿，溪边杏树红。不知何处去，月照玉楼空。
自见人相爱，如君爱我稀。好闲容问道，攻短每言非。梦想何曾间，追欢未省违。看花怜后到，避酒许先归。柳寺春堤远，津桥曙月微。渔翁随去处，禅客共因依。蓬阁初疑义，霜台晚畏威。学深通古字，心直触危机。肯滞荆州掾，犹香柏署衣。山连巫峡秀，田傍渚宫肥。美玉方齐价，迁莺尚怯飞。伫看霄汉上，连步侍彤闱。
门依楚水岸，身寄洋州馆。望月独相思，尘襟泪痕满。
晚树春归后，花飞鸟下初。参差分羽翼，零落满空虚。风外清香转，林边艳影疏。轻盈疑雪舞，髣髴似霞舒。万片情难极，迁乔思有馀。微臣一何幸，吟赏对寒居。
岩叟承恩宠，烧丹在禁闱。釜中诸药化，炉上水银飞。璧合秋霜色，光含夜月辉。总由明主感，能使道精微。
却取抽成汞，还烧遣作砂。上仙方秘密，中禁药精华。紫气含真色，朱光杂晓霞。欲将同一体，须更猛三花。
转转穷微妙，重重入杳冥。由将药砂体，却变水银形。气合秋霜静，朱光夜落星。自然成姹女，何虑不通灵。
白锡虽初化，黄芽制已凝。元如天降雪，映似结池冰。研土干和炒，罗灰湿拌蒸。仍须看气色，更待卤咸澄。
文武长调火，阴阳镇作炉。釜中看气过，锅里定真虚。炬石重镣养，防非六药涂。已坚如合璧，何处觅流珠。
硝石临汤沃，碙砂浸水煎。咸粗只是转，矾细不须研。旧白初凝硬，新黄色未坚。欲将持入火，由怯水银烟。
罢火开丹灶，成金去药泥。瑞光连日月，真气杂虹霓。形胜参金鼎，精华向马蹄。由须九转毕，看取一刀圭。
化粉初研炼，临炉定否臧。似尘惊半紫，如面讶全黄。瑞作三茎穗，灵含五色光。待抽金毒尽，特献玉阶傍。
玉律春初至，金丹帝感成。南山同圣寿，东海比时清。福是玄元德，功由至道呈。小臣虽有术，仙士谢茅盈。
观音助远接，势至辅遥迎。宝瓶冠上显，化佛顶前明。俱游十方刹，持华候九生。愿以慈悲手，提奖共西行。
空水潮色净，澹然湖上心。舳舻轻且进，汀洲如可寻。秋风洄溯险，落日波涛深。寂寞武陵去，中流方至今。
野外车骑绝，古村桑柘阴。流莺出谷静，春草闭门深。学稼农为业，忘情道作心。因知上皇日，凿井在灵林。
吾有一宝琴，价重双南金。刻作龙凤象，弹为山水音。星从徽里发，风来弦上吟。钟期不可遇，谁辨曲中心。
双扉起岩石，尘客过应稀。千古掩不得，从教云夜归。
甘桃不结实，苦李压低枝。轮王千个子，巷伯勿孙儿。
一水浮千棹，悠悠来去人。缆开湘浦岸，帆落楚江滨。风色东西变，潮痕旦暮新。祗兹澄汉色，几度化为尘。
閒居谁似我，退迹理难过。要势危身早，浮荣败德多。雨催虫出穴，寒逼鸟移窠。野径无人剪，疏窗入薜萝。
大禹不知凿，来源亦自成。色应怜众白，声合让孤清。远势曾吞海，飞流欲喷鲸。灵槎如可泛，天际问归程。
独步出衡茅，寒云著地交。烧平多败穴，叶落见危巢。
镜湖中有月，处士后无人。荻笋抽高节，鲈鱼跃老鳞。
日用事无别，惟吾自偶偕。头头非取舍，处处勿张乖。朱紫谁为号，青山绝点埃。神通并妙用，运水及搬柴。
无我复无人，作么有疏亲。劝师休历坐，不是直求真。金刚般若性，外绝一纤尘。我闻并信受，总是假名陈。
极目观前境，寂寞无一人。回头看后底，影亦不随身。
十方同聚会，个个学无为。此是选佛场，心空及第归。
遥看沧海城，杨柳郁青青。中央一群汉，聚坐打杯觥。
暗去也没雨，明来也没云。日头赫赤出，地上绿氤氲。
三伏鼓洪炉，支离一病夫。倦眠身似火，渴歠汗如珠。悸乏心难定，沈烦气欲无。何时洒微雨，因与好风俱。
退朝此休沐，闭户无尘氛。杖策入幽径，清风随此君。琴觞恣偃傲，兰蕙相氛氲。幽赏方自适，林西烟景曛。
虚斋坐清昼，梅坼柳条鲜。节候开新历，筋骸减故年。振衣惭艾绶，窥镜叹华颠。独有开怀处，孙孩戏目前。
见尔府中趋，初官足慰吾。老牛还舐犊，凡鸟亦将雏。喜至翻成感，痴来或欲殊。因惭玉润客，应笑此非夫。
凭槛辍繁务，晴光烟树分。中邦均禹贡，上药验桐君。满径风转蕙，卷帘山出云。锵然玉音发，馀兴在斯文。
玉帐元侯重，黄枢上宰雄。缘情词律外，宣力庙谋中。震耀恭天讨，严凝助岁功。行看画麟阁，凛凛有英风。
里仁无外事，徐步一开颜。荆玉收难尽，齐竽喜暂闲。秋风倾菊酒，霁景下蓬山。不用投车辖，甘从倒载还。
骢马别已久，鲤鱼来自烹。殷勤故人意，怊怅中林情。茫茫重江外，杳杳一枝琼。搔首望良觌，为君华发生。
十载别文昌，藩符寄武当。师贞上介辟，恩擢正员郎。藻思烟霞丽，归轩印绶光。还希驻辇问，莫自叹冯唐。
喜得赏心处，春山岂计程。连溪芳草合，半岭白云晴。绝涧漱冰碧，仙坛挹颢清。怀君在人境，不共此时情。
白发今朝见，虚斋晓镜清。乍分霜简色，微映铁冠生。幕下多能事，周行挹令名。流年未可叹，正遇太阶平。
欹枕直庐暇，风蝉迎早秋。沈沈玉堂夕，皎皎金波流。对掌喜新命，分曹谐旧游。相思玩华彩，因感庾公楼。
湖上烟景好，鸟飞云自还。幸因居止近，日觉性情闲。独酌乍临水，清机常见山。此时何所忆，净侣话玄关。
客心宜静夜，月色澹新秋。影落三湘水，诗传八咏楼。何穷对酒望，几处捲帘愁。若问相思意，随君万里游。
移疾喜无事，卷帘松竹寒。稍知名是累，日与静相欢。蹇浅逢机少，迂疏应物难。只思闲夜月，共向沃州看。
拜首直城阴，樽开意不任。梅仙归剧县，阮巷奏离琴。春草吴门绿，秋涛浙水深。十年曾旅寓，应惬宦游心。
二纪乐箪瓢，烟霞暮与朝。因君宦游去，记得春江潮。远别更搔首，初官方折腰。青门望离袂，魂为阿连销。
家风本钜儒，吏职化双凫。启事才方惬，临人政自殊。地雄韩上党，秩比鲁中都。拜首春郊夕，离杯莫向隅。
稔岁在芝田，归程入洞天。白云辞上国，青鸟会群仙。自以棋销日，宁资药驻年。相看话离合，风驭忽泠然。
昨日馈连营，今来刺列城。方期建礼直，忽访永嘉程。郡内裁诗暇，楼中迟客情。凭君减千骑，莫遣海鸥惊。
春云结暮阴，侍坐捧离襟。黄绶轻装去，青门芳草深。十年尘右职，三径寄遐心。便道停桡处，应过旧竹林。
桑门许辩才，外学接宗雷。护法麻衣净，翻经贝叶开。宗通知不染，妄想自堪哀。或结西方社，师游早晚回。
九派寻阳郡，分明似画图。秋光连瀑布，晴翠辨香炉。才子厌兰省，邦君荣竹符。江城多暇日，能寄八行无。
年少守南阳，新恩印绶光。轻轩出绕霤，利刃发干将。风劲初下叶，云寒方护霜。想君行县处，露冕菊潭香。
不嫌临海远，微禄代躬耕。古郡纪纲职，扁舟山水程。诗因琪树丽，心与瀑泉清。盛府知音在，何时荐政成。
与君相识处，吏隐在墙东。启闭千门静，逢迎两掖通。罢官多暇日，肄业有儒风。归去尘寰外，春山桂树丛。
越郡佳山水，菁江接上虞。计程航一苇，试吏佐双凫。云壑窥仙籍，风谣验地图。因寻黄绢字，为我吊曹盱。
知向东阳去，晨装见綵衣。客愁青眼别，家喜玉人归。漠漠水烟晚，萧萧枫叶飞。双溪泊船处，候吏拜胡威。
已见风姿美，仍闻艺业勤。清秋上国路，白皙少年人。带月轻帆疾，迎霜綵服新。过庭若有问，一为说漳滨。
儒衣两少年，春棹毂溪船。湖月供诗兴，岚风费酒钱。上帆涵浦岸，欹枕傲晴天。不用愁羁旅，宣城太守贤。
功名不复求，旧业向东周。白草辞边骑，青门别故侯。摧残宝剑折，羸病绿珠愁。日暮寒风起，犹疑大漠秋。
上国路绵绵，行人候晓天。离亭绿绮奏，乡树白云连。江露湿征袂，山莺宜泊船。春风若为别，相顾起尊前。
异乡兄弟少，见尔自依然。来酌林中酒，去耕湖上田。何朝逢暑雨，几夜泊鱼烟。馀力当勤学，成名贵少年。
年少一仙官，清羸驾綵鸾。洞宫云渺渺，花路水漫漫。岁计芝田熟，晨装月帔寒。遥知小山桂，五马待邀欢。
西笑意如何，知随贡举科。吟诗向月露，驱马出烟萝。晚色平芜远，秋声候雁多。自怜归未得，相送一劳歌。
家承晋太傅，身慕鲁诸生。又见一帆去，共愁千里程。沙平古树迥，潮满晓江晴。从此幽深去，无妨隐姓名。
贡士去翩翩，如君最少年。綵衣行不废，儒服代相传。晓月经淮路，繁阴过楚天。清谈遇知己，应访孝廉船。
鹓鹭承新命，翻飞入汉庭。歌诗能合雅，献纳每论经。月晓蜀江迥，猿啼楚树青。幸因焚草暇，书札访沈冥。
还归柳市去，远远出人群。苔甃桐花落，山窗桂树薰。引泉通绝涧，放鹤入孤云。幸许宗雷到，清谈不易闻。
送君当岁暮，㪷酒破离颜。车骑拥寒水，雪云凝远山。且安黄绶屈，莫羡白鸥闲。从此图南路，青云步武间。
解巾州主簿，捧檄不辞遥。独鹤九霄翼，寒松百尺条。晨装沾雨雪，旅宿候风潮。为政闲无事，清谈肃郡僚。
工为楚辞赋，更著鲁衣冠。岁俭山田薄，秋深晨服寒。武人荣燕颔，志士恋渔竿。会被公车荐，知君久晦难。
儒衣风貌清，去抵汉公卿。宾贡年犹少，篇章艺已成。临流惜暮景，话别起乡情。离酌不辞醉，西江春草生。
旧俗采菱处，津亭风景和。沅江收暮霭，楚女发清歌。曲岸萦湘叶，荒阶上白波。兰桡向莲府，一为枉帆过。
知君儒服贵，綵绣两相辉。婉婉成名后，翩翩拥传归。江深烟屿没，山暗雨云飞。共待酬恩罢，相将去息机。
仲月当南吕，晨装拜谷林。逢君在东观，不得话离襟。策马缘云路，开缄扣玉音。还期才浃日，里社酒同斟。
之子共乘轺，清秋拜上霄。曙霞迎夙驾，零雨湿回镳。甘谷行初尽，轩台去渐遥。望中犹可辨，耘鸟下山椒。
凉夜清秋半，空庭皓月圆。动摇随积水，皎洁满晴天。多病嘉期阻，深情丽曲传。偏怀赏心处，同望庾楼前。
二贤同载笔，久次入新年。焚草淹轻秩，藏书厌旧编。竹风晴翠动，松雪瑞光鲜。庆赐行春令，从兹伫九迁。
清昼开帘坐，风光处处生。看花诗思发，对酒客愁轻。社日双飞燕，春分百啭莺。所思终不见，还是一含情。
万里烟尘合，秦吴遂渺然。无人来上国，洒泪向新年。世故看风叶，生涯寄海田。屠苏聊一醉，犹赖主人贤。
佳期人不见，天上喜新秋。玉佩沾新露，香车渡浅流。东西一水隔，迢遰两年愁。别有穿针处，微明月映楼。
龙沙重九会，千骑驻旌旗。水木秋光净，丝桐雅奏迟。烟芜敛暝色，霜菊发寒姿。今日从公醉，全胜落帽时。
吕叟年八十，皤然持钓钩。意在静天下，岂唯食营丘。师臣有家法，小白犹尊周。日暮驻征策，爱兹清渭流。
客程殊未极，舣棹泊回塘。水宿知寒早，愁眠觉夜长。远钟和暗杵，曙月照晴霜。此夕相思意，摇摇不暂忘。
萧萧凉雨歇，境物望中闲。风际片帆去，烟中独鸟还。断桥通远浦，野墅接秋山。更喜陪清兴，尊前一解颜。
又入乱峰去，远程殊未归。烟萝迷客路，山果落征衣。攲石临清浅，晴云出翠微。渔潭明夜泊，心忆谢玄晖。
伯仲尽时贤，平舆与颍川。桂枝尝遍折，棣萼更相鲜。丹地晨趋并，黄扉夕拜联。岂如分侍从，来就凤池边。
珠树共飞栖，分封受紫泥。正名推五字，贵仕仰三圭。继组心知忝，腰章事颇齐。蓬山有佳句，喜气在新题。
蜗舍映平湖，皤然一鲁儒。唯将酒作圣，不厌谷名愚。兵法窥黄石，天官辨白榆。行看软轮起，未可号潜夫。
杏林微雨霁，灼灼满瑶华。左掖期先至，中园景未斜。含毫歌白雪，藉草醉流霞。独限金闺籍，支颐啜茗花。
休沐君相近，时容曳履过。花间留客久，台上见春多。松色明金艾，莺声杂玉珂。更逢新酒熟，相与藉庭莎。
子春伤足日，况有寝门哀。元伯归全去，无由白马来。笳箫里巷咽，龟筮墓田开。片石潺湲泪，含悲叙史才。
英威今寂寞，陈迹对崇丘。壮志清风在，荒坟白日愁。穷泉那复晓，乔木不知秋。岁岁寒塘侧，无人水自流。
万古荒坟在，悠然我独寻。寂寥红粉尽，冥寞黄泉深。蔓草映寒水，空郊暧夕阴。风流有佳句，吟眺一伤心。
寥落留三径，柴扉对楚江。蟏蛸集暗壁，蜥蜴走寒窗。松盖欹书幌，苔衣上酒缸。平生断金契，到此泪成双。
覆露雍熙运，澄清教化源。赓歌凝庶绩，羽舞被深恩。纂业光文祖，贻谋属孝孙。恭闻留末命，犹是爱元元。
梯航来万国，玉帛庆三朝。湛露恩方浃，薰风曲正调。晏车悲卤簿，广乐遏箫韶。最怆号弓处，龙髯上紫霄。
常时柏梁宴，今日谷林归。玉斝恩波遍，灵辒烟雨霏。乔山森羽骑，渭水拥旌旂。仙驭何由见，耘田鸟自飞。
十叶开昌运，三辰丽德音。荐功期瘗玉，昭俭每捐金。解泽皇风遍，虞泉白日沈。仍闻起居注，焚奏感人心。
孝理本忧勤，玄功在啬神。睿图传上嗣，寿酒比家人。仙驭三清远，行宫万象新。小臣司吉从，还扈属车尘。
候晓传清跸，迎风引綵旒。共瞻宫辂出，遥想望陵愁。弓剑随云气，衣冠奉月游。空馀驾龙处，摇落鼎湖秋。
淮水源流远，涂山礼命升。往年求故剑，今夕祔初陵。鸾镜金波涩，翚衣玉彩凝。千年子孙庆，孝理在蒸蒸。
配礼归清庙，灵仪出直城。九虞宁厚载，一惠易尊名。晓漏铜壶涩，秋风羽翣轻。容车攀望处，孺慕切皇情。
哀笳出长信，宝剑入延津。呜咽宫车进，凄凉祠殿新。青乌灵兆久，白燕瑞书频。从此山园夕，金波照玉尘。
盘石公封重，瑶山赠礼尊。归全荣备物，乐善积深恩。雁沼寒波咽，鸾旌夕吹翻。唯馀西靡树，千古霸陵原。
铜壶晓漏初，羽翣拥涂车。方外留鸿宝，人间得善书。清笳悲画绶，朱邸散长裾。还似缑山驾，飘飘向碧虚。
追饰崇汤沐，遗芳蔼禁闱。秋原森羽卫，夜壑掩容辉。睿藻悲难尽，公宫望不归。笳箫向烟雾，疑是綵鸾飞。
旧馆闭平阳，容车启寿堂。霜凝蕣英落，风度薤歌长。淑德图书在，皇慈礼命彰。凄凉霸川曲，垄树已成行。
汉制荣车服，周诗美肃雍。礼尊同姓主，恩锡大名封。外馆留图史，阴堂闭德容。睿词悲薤露，千古仰芳踪。
秦楼晓月残，卤簿列材官。红绶兰桂歇，粉田风露寒。凝笳悲驷马，清镜掩孤鸾。悯册徽音在，都人雪涕看。
外馆嫔仪贵，中参睿渥深。初笄横白玉，盛服镂黄金。风度箫声远，河低婺彩沈。夜台留册谥，悽怆即徽音。
杳霭异湘川，飘飖驾紫烟。凤楼人已去，鸾镜月空悬。雾湿汤沐地，霜凝脂粉田。音容无处所，应在玉皇前。
翊戴推元老，谋猷合大君。河山封故地，金石表新坟。剑履归长夜，笳箫咽暮云。还经誓师处，薤露不堪闻。
授律勋庸盛，居中鼎鼐和。佐时调四气，尽力净三河。忽访天京兆，空传汉伏波。今朝麟阁上，偏轸圣情多。
金兰同道义，琼简复芝田。平楚白云合，幽崖丹桂连。松峰明爱景，石窦纳新泉。冀永南山寿，欢随万福延。
露洗百花新，帘开月照人。绿窗销暗烛，兰径埽清尘。双燕频惊梦，三桃竞报春。相思寂不语，珠泪洒红巾。
少小别潘郎，娇羞倚画堂。有时裁尺素，无事约残黄。鹊语临妆镜，花飞落绣床。相思不解说，明月照空房。
通籍在金闺，怀君百虑迷。迢迢五夜永，脉脉两心齐。步履疲青琐，开缄倦紫泥。不堪风雨夜，转枕忆鸿妻。
愚夫何所任，多病感君深。自谓青春壮，宁知白发侵。寝兴劳善祝，疏懒愧良箴。寂寞闻宫漏，那堪直夜心。
良辰当五日，偕老祝千年。綵缕同心丽，轻裾映体鲜。寂寥斋画省，款曲擘香笺。更想传觞处，孙孩遍目前。
秋光风露天，令节庆初筵。易象家人吉，闺门女士贤。招邀菊酒会，属和柳花篇。今日同心赏，全胜落帽年。
綵仗列森森，行宫夜漏深。殳鋋方启路，钲鼓正交音。曙月思兰室，前山辨谷林。家人念行役，应见此时心。
外孙争乞巧，内子共题文。隐映花奁对，参差绮席分。鹊桥临片月，河鼓掩轻云。羡此婴儿辈，欢呼彻曙闻。
五驱龙虎节，一入凤皇池。令尹自无喜，羊公人不疑。天归京兆日，叶下洞庭时。湘水秋风至，凄凉吹素旗。
丹旐发江皋，人悲雁亦号。湘南罢亥市，汉上改词曹。表墓双碑立，尊名一字褒。常闻平楚狱，为报里门高。
春光何处好，柱史有林塘。莺啭风初暖，花开日欲长。凿池通野水，扫径阅新芳。更置盈尊酒，时时醉楚狂。
笑语欢今夕，烟霞怆昔游。清羸还对月，迟暮更逢秋。胜理方自得，浮名不在求。终当制初服，相与卧林丘。
回合千峰里，晴光似画图。征车随反照，候吏映寒芜。石濑侵行径，溪云拂路隅。未酬知己分，宁敢学潜夫。
移疾门常掩，今朝枉绣衣。笑言心乍惬，拜伏力犹微。晚岁贞筠少，贫家上客稀。如何忽见访，里巷有清辉。
片云飞暮雨，潇洒小亭閒。细响疏芜里，微凉坐卧间。已深池际水，更绿枕前山。未敢劳车马，柴扉且闭关。
自咎咎何穷，飘然荜户中。清时名未立，稔岁室犹空。幽独惭芳桂，飞鸣羡早鸿。出门何所见，叹息向秋风。
一径茅茨下，千峰麋鹿群。鸿妻同懒逸，渔父每知闻。日暮鸟择木，天阴山出云。此心终不动，鼓腹向尧君。
客路去漫漫，桐溪上水滩。扣船乘晓月，欹枕听回滩。烟重江枫湿，沙平宿鹭寒。闲吟试一望，疑在画屏看。
一杯宜病士，四体委胡床。暂得遗形处，陶然在醉乡。
名教自可乐，搢绅贵行道。何必学狂歌，深山对丰草。
美禄与贤人，相逢自可亲。愿将花柳月，尽赏醉乡春。
莫羡檐前柳，春风独早归。阳和次第发，桃李更芳菲。
常日区中暇，时闻象外言。曹溪有宗旨，一为勘心源。
马足早尘深，飘缨又满襟。吾师有甘露，为洗此时心。
清斋四体泰，白昼一室空。摧颓有古树，骚屑多悲风。
空见水名敷，秦楼昔事无。临风驻征骑，聊复捋髭须。
孤舟漾暧景，独鹤下秋空。安流日正昼，净绿天无风。
古树夕阳尽，空江暮霭收。寂寞扣船坐，独生千里愁。
猿声到枕上，愁梦纷难理。寂寞深夜寒，青霜落秋水。
枯荄没古基，駮藓蔽丰碑。向晚微风起，如闻坐啸时。
酒杯春醉好，飞雪晚庭闲。久忆同前赏，中林对远山。
随风柳絮轻，映日杏花明。无奈花深处，流莺三数声。
隐映罗衫薄，轻盈玉腕圆。相逢不肯语，微笑画屏前。
知向辽东去，由来几许愁。破颜君莫怪，娇小不禁羞。
泪尽珊瑚枕，魂销玳瑁床。罗衣不忍著，羞见绣鸳鸯。
君去期花时，花时君不至。檐前双燕飞，落妾相思泪。
空闺灭烛后，罗幌独眠时。泪尽肠欲断，心知人不知。
秋风一夜至，吹尽后庭花。莫作经时别，西邻是宋家。
独自披衣坐，更深月露寒。隔帘肠欲断，争敢下阶看。
楼上吹箫罢，闺中刺绣阑。佳期不可见，尽日泪潺潺。
家寄江东远，身对江西春。空见相思树，不见相思人。
重九共游娱，秋光景气殊。他时头似雪，还对插茱萸。
常日每齐眉，今朝共解颐。遥知大官膳，应与众雏嬉。
恩沾长寿酒，归遗同心人。满酌共君醉，一杯千万春。
征途无旅馆，当昼喜逢君。羸病仍留客，朝朝扫白云。
隐几日无事，风交松桂枝。园庐含晓霁，草木发华姿。迹似南山隐，官从小宰移。万殊同野马，方寸即灵龟。弱质常多病，流年近始衰。图书传授处，家有一男儿。
避諠非傲世，幽兴乐郊园。好古每开卷，居贫常闭门。曙钟来古寺，旭日上西轩。稍与清境会，暂无尘事烦。静看云起灭，闲望鸟飞翻。乍问山僧偈，时听渔父言。体羸谙药性，事简见心源。冠带惊年长，诗书喜道存。小池泉脉凑，危栋燕雏喧。风入松阴静，花添竹影繁。灌园输井税，学稼奉晨昏。此外知何有，怡然向一樽。
五更钟漏歇，千门扃钥开。紫宸残月下，黄道晓光来。辨色趋中禁，分班列上台。祥烟初缭绕，威凤正裴回。斧藻归全德，轮辕适众材。化成风偃草，道合鼎调梅。渥命随三接，皇恩畅九垓。嘉言造膝去，喜气沃心回。东阁延多士，南山赋有台。阳春那敢和，空此咏康哉。
一德承昌运，三公翊至尊。云龙谐理代，鱼水见深恩。别墅池塘晓，晴郊草木蕃。沟塍连杜曲，茅土盛于门。卜筑因登览，经邦每讨论。退朝鸣玉会，入室断金言。材俊依东阁，壶觞接后园。径深云自起，风静叶初翻。宰物归心匠，虚中即化源。巴人宁敢和，空此愧游藩。
夙驾趋北阙，晓星启东方。鸣驺分骑吏，列烛散康庄。照灼华簪并，逶迤绮陌长。腰金初辨色，喷玉自生光。献替均三壤，贞明集百祥。下才叨接武，空此愧文昌。
天子爱全才，故人雄外台。绿油登上将，青绶亚中台。亭障鸣笳入，风云转旆来。兰坊分杳杳，麦垄望莓莓。月向雕弓满，莲依宝剑开。行师齐鹤列，锡马尽龙媒。壮志徵梁甫，嘉招萃楚材。千寻推直干，百鍊去纤埃。间阔劳相望，欢言幸早陪。每联花下骑，几泛竹间杯。芳讯双鱼远，流年两鬓催。何时介圭觐，携手咏康哉。
文行蕴良图，声华挹大巫。抡才超粉署，駮议在黄枢。自得环中辨，偏推席上儒。八音谐雅乐，六辔骋康衢。密侍仝锵佩，雄才本弃繻。炉烟霏琐闼，宫漏滴铜壶。旧友双鱼至，新文六义敷。断金挥丽藻，比玉咏生刍。交辟尝推重，单辞忽受诬。风波疲贾谊，岐路泣杨朱。溟涨前程险，炎荒旅梦孤。空悲鸢跕水，翻羡雁衔芦。故国方迢遰，羁愁自郁纡。远猷来象魏，霈泽过番禺。尽室扁舟客，还家万里途。索居因仕宦，著论拟潜夫。帆席来应驶，郊园半已芜。夕阳寻古径，凉吹动纤枯。忆昔同驱传，忘怀或据梧。幕庭依古刹，缗税给中都。瓜步经过惯，龙沙眺听殊。春山岚漠漠，秋渚露涂涂。孰谓原思病，非关宁武愚。方看簪獬豸，俄叹絷騊駼。芳讯风情在，佳期岁序徂。二贤欢最久，三益义非无。柏悦心应尔，松寒志不渝。子将陪禁掖，亭伯限江湖。交分终推毂，离忧莫向隅。分曹日相见，延首忆田苏。
寓直久叨荣，新恩倍若惊。风清五夜永，节换一阳生。潘鬓年空长，齐竽艺本轻。常时望连茹，今日剧悬旌。枉步欢方接，含毫思又萦。烦君白雪句，岁晏若为情。
良牧闲无事，层台思眇然。六条萦印绶，三晋辨山川。洗嫧讴谣合，开襟眺听偏。秋光连大卤，霁景下新田。叶落径庭树，人归曲沃烟。武符颁美化，亥字访疑年。经术推多识，卿曹亦累迁。斋祠常并冕，官品每差肩。按部青丝骑，裁诗白露天。知音愧相访，商洛正闲眠。
亚相冠貂蝉，分忧统十联。火星当永日，云汉倬炎天。斋祷期灵贶，精诚契昔贤。中宵出驺驭，清夜旅牲牷。触日看初起，随车应物先。雷音生绝巘，雨足晦平阡。潇洒四冥合，空濛万顷连。歌谣諠泽国，稼穑遍原田。故事三台盛，新文六义全。作霖应自此，天下待丰年。
解龟辞汉庭，却忆少微星。直指常持宪，平反更恤刑。闲思紫芝侣，归卧白云扃。明诏优筋力，安车适性灵。群公来蔼蔼，独鹤去冥冥。想到挥金处，嵩吟枕上青。
月旦继平舆，风流仕石渠。分曹向瀍洛，守职正图书。棣萼荣相映，琼枝色不如。宾朋争漉酒，徒御侍巾车。异日始离抱，维思烹鲤鱼。
五谏留中禁，双旌辍上才。内臣持凤诏，天厩锡龙媒。宴语暌兰室，辉荣亚柏台。怀黄宜命服，举白叹离杯。景霁山川迥，风清雾露开。辰溪分浩淼，僰道接萦回。胜理环中得，殊琛徼外来。行看旬岁诏，传庆在公台。
忽佩交州印，初辞列宿文。莫言方任远，且贵主忧分。迥转朱鸢路，连飞翠羽群。戈船航涨海，旌旆卷炎云。绝徼褰帷识，名香夹毂焚。怀来通北户，长养洽南薰。暂叹同心阻，行看异绩闻。归时无所欲，薏苡或烦君。
殊邻覆露同，奉使小司空。西候车徒出，南台节印雄。吊祠将渥命，导驿畅皇风。故地山河在，新恩玉帛通。塞云凝废垒，关月照惊蓬。青史书归日，翻轻五利功。
上略在安边，吴钩结束鲜。三公临右地，七萃拥中坚。旧垒销烽火，新营辨井泉。伐谋师以律，贾勇士争先。塞迥晴看月，沙平远际天。荣薰知屈指，应在盛秋前。
商于留异绩，河洛贺新迁。朝选吾公守，时推杜尹贤。如纶披凤诏，出匣淬龙泉。风雨交中土，簪裾敞别筵。清明人比玉，照灼府如莲。伫报司州政，徵黄似颖川。
五辂导灵辒，千夫象缭垣。行宫移晓漏，綵杖下秋原。莫究希夷理，空怀涣汗恩。颐神方蹈道，传圣乃尊尊。共祝如山寿，俄惊凭几言。遐荒七月会，肸蚃百灵奔。豹尾从风直，鸾旗映日翻。涂刍联法从，营骑肃旌门。杳霭虞泉夕，凄清楚挽喧。不堪程尽处，呜咽望文园。
令节一阳新，西垣宿近臣。晓光连凤沼，残漏近鸡人。白雪飞成曲，黄钟律应均。层霄翔迅羽，广陌驻归轮。清切晨趋贵，恩华夜直频。辍才时所重，分命秩皆真。左掖期连茹，南宫愧积薪。九年叨此地，回首倍相亲。
穷年路歧客，西望思茫茫。积水曾南渡，浮云失旧乡。海边寻别墅，愁里见重阳。草露荷衣冷，山风菊酒香。独谣看坠叶，远目遍秋光。更羡登攀处，烟花满练塘。
累抗乞身章，湛恩比上庠。宾筵徵稷嗣，家法自扶阳。簪组欢言久，琴壶雅兴长。阴岚冒苔石，轻籁韵风篁。佩玉三朝贵，挥金百虑忘。因知卧商洛，岂胜白云乡。
方驾游何许，仙源去似归。萦回留胜赏，萧洒出尘机。泛菊贤人至，烧丹姹女飞。步虚清晓籁，隐几吸晨晖。竹径琅玕合，芝田沆瀣晞。银钩三洞字，瑶笥六铢衣。丽句翻红药，佳期限紫微。徒然一相望，郢曲和应稀。
士友惜贤人，天朝丧守臣。才华推独步，声气幸相亲。理析寰中妙，儒为席上珍。笑言成月旦，风韵挹天真。丹地膺推择，青油寄抚循。岂言朝象魏，翻是卧漳滨。命赐龙泉重，追荣密印陈。撤弦惊物故，庀具见家贫。牢落风悲笛，汍澜涕泣巾。只嗟蒿里月，非复柳营春。黄绢碑文在，青松隧路新。音容无处所，归作北邙尘。
节变忽惊春，临风骋望频。支颐倦书幌，步履整山巾。时鸟渐成曲，杂芳随意新。曙霞连观阙，绮陌丽咸秦。天地今交泰，云雷背遘屯。中孚谅可乐，书此示家人。
新果真琼液，来应宴紫兰。圆疑窃龙颔，色已夺鸡冠。远火微微辨，残星隐隐看。茂先知味易，曼倩恨偷难。忍用烹骍骆，从将玩玉盘。流年如可驻，何必九华丹。
香刹西天寺，昔游如梦中。烟萝迷俗驾，猿狖应山童。萧飒松阴静，欹危石栈通。云霞栖半壁，丹绀照晴空。世累悲何已，心期惜未同。相看整归骑，花雨夕蒙蒙。
万叶风声利，一山秋气寒。晓霜浮碧瓦，落日度朱栏。
迥步游三洞，清心礼七真。飞符超羽翼，焚火醮星辰。残药沾鸡犬，灵香出凤麟。壶中无窄处，愿得一容身。
尽日陪游处，斜阳竹院清。定中观有漏，言外證无生。色界聊传法，空门不用情。欲知相去近，钟鼓两闻声。
衣挥京洛尘，完璞伴归人。故国青山遍，沧江白发新。邻荒收酒幔，屋古布苔茵。不用通名姓，渔樵共主宾。
老病力难任，犹多镜雪侵。鲈鱼消宦况，鸥鸟识归心。急雨江帆重，残更驿树深。乡关殊可望，渐渐入吴音。
明徵君旧宅，陈后主题诗。迹在人亡处，山空月满时。宝瓶无破响，道树有低枝。已是伤离客，仍逢靳尚祠。
不知何世界，有处似南朝。石路无人扫，松门被火烧。断幡犹挂刹，故板尚支桥。数卷残经在，多年字欲销。
人境年虚掷，仙源日未斜。羡君乘竹杖，辞我隐桃花。鸟去宁知路，云飞似忆家。莫愁客鬓改，自有紫河车。
愁人空望国，惊鸟不归林。莫话弹冠事，谁知结袜心。霜凋树吹断，土蚀剑痕深。欲作怀沙赋，明时耻自沈。
何处吊灵均，江边一老人。汉仪君已接，楚奏我空频。直道其如命，平生不负神。自伤庚子日，鵩鸟上承尘。
玉帝居金阙，灵山几处朝。简书犹有畏，神理讵能超。鹤庙新家近，龙门旧国遥。离怀结不断，玉洞一吹箫。
莫信梅花发，由来谩报春。不才充野客，扶病送朝臣。阙下摇青佩，洲边采白蘋。临流不痛饮，鸥鸟也欺人。
春来绣羽齐，暮向竹林栖。禁苑衔花出，河桥隔树啼。寻声知去远，顾影念飞低。别有无巢燕，犹窥幕上泥。
江城吹晓角，愁杀远行人。汉将犹防虏，吴官欲向秦。布帆轻白浪，锦带入红尘。将底求名宦，平生但任真。
卷幕参差燕，常衔浊水泥。为黏珠履迹，未等画梁齐。旧点痕犹浅，新巢缉尚低。不缘频上落，那得此飞栖。
沧州老一年，老去忆秦川。处处逢珠翠，家家听管弦。云车龙阙下，火树凤楼前。今夜沧州夜，沧州夜月圆。
塔上是何缘，香灯续细烟。松枝当麈尾，柳絮替蚕绵。浮草经行遍，空花义趣圆。我来虽为法，暂借一床眠。
鄱阳中酒地，楚老独醒年。芳桂君应折，沈灰我不然。洛桥浮逆水，关树接非烟。唯有残生梦，犹能到日边。
天中洛阳道，海上使君归。拂雾趋金殿，焚香入璅闱。山亭倾别酒，野服间朝衣。他日思朱鹭，知从小苑飞。
襄城秋雨晦，楚客不归心。亥市风烟接，隋宫草路深。离忧翻独笑，用事感浮阴。夜夜空阶响，唯馀蚯蚓吟。
旧馆绝逢迎，新诗何处呈。空留封禅草，已作岱宗行。柳蠹风吹析，阶崩雪绕平。无因重来此，剩哭两三声。
不知山吏部，墓作石桥东。宅兆乡关异，平生翰墨空。夜泉无晓日，枯树足悲风。更想幽冥事，唯应有梦同。
草露前朝事，荆茅圣主封。空传馀竹帛，永绝旧歌钟。清镜无双影，穷泉有几重。笳箫最悲处，风入九原松。
玉节朝天罢，洪炉造化新。中和方作圣，太素忽收神。盛德横千古，高标出四邻。欲知言不尽，处处有遗尘。
凝笳催晓奠，丹旐向青山。夕照新茔近，秋风故吏还。本朝光汉代，从此扫胡关。今日天难问，浮云满世间。
鱼轩海上遥，鸾影月中销。双剑来时合，孤桐去日凋。夕阳迷陇隧，秋雨咽笳箫。画翣无留影，铭旌已度桥。
弄玉吹箫后，湘灵鼓瑟时。月边丹桂落，风底白杨悲。杂佩分泉户，馀香出繐帷。夜台飞镜匣，偏共掩蛾眉。
春还不得还，家在最深山。蕙圃泉浇湿，松窗月映闲。薄田临谷口，小职向人间。去处但无事，重门深闭关。
醉中还有梦，身外已无心。明镜唯知老，青山何处深。
觉地本随身，灵山重结因。如何战鸟佛，不化捕鱼人。
东瓯传旧俗，风日江边好。何处乐神声，夷歌出烟岛。
凄清回泊夜，沦波激石响。村边草市桥，月下罟师网。
谁家无春酒，何处无春鸟。夜宿桃花村，踏歌接天晓。
宛转若游丝，浅深栽绿崦。年年立春后，即被啼莺占。
空山无鸟迹，何物如人意。委曲结绳文，离披草书字。
风摆莲衣乾，月背鸟巢寒。文鱼翻乱叶，翠羽上危栏。
新茶已上焙，旧架忧生醭。旋旋续新烟，呼儿劈寒木。
谷中谁弹琴，琴响谷冥寂。因君扣商调，草虫惊暗壁。
靃靡汀草碧，淋森鹭毛白。夜起沙月中，思量捕鱼策。
采藕平湖上，藕泥封藕节。船影入荷香，莫冲莲柄折。
吹沙复喷石，曲折仍圆旋。野客漱流时，杯黏落花片。
远山谁放烧，疑是坛边醮。仙人错下山，拍手坛边笑。
遥闻林下语，知是经行所。日暮香风时，诸天散花雨。
五十馀年别，伶俜道不行。却来书处在，惆怅似前生。
故人行迹灭，秋草向南悲。不欲频回步，孀妻正哭时。
百舌春来哑，愁人共待晴。不关秋水事，饮恨亦无声。
悠悠南国思，夜向江南泊。楚客断肠时，月明枫子落。
园莺啼已倦，树树陨香红。不是春相背，当由己自翁。
珂佩逐鸣驺，王孙结伴游。金丸落飞鸟，乘兴醉青楼。
苇萧中辟户，相映绿淮流。莫讶春潮阔，鸥边可泊舟。
凉月挂层峰，萝林落叶重。掩关深畏虎，风起撼长松。
高阁成长望，江流雁叫哀。凄凉故吴事，麋鹿走荒台。
江清白鸟斜，荡桨罥蘋花。听唱菱歌晚，回塘月照沙。
带水摘禾穗，夜捣具晨炊。县帖取社长，嗔怪见官迟。
白石盘盘磴，清香树树梅。山深不吟赏，辜负委苍苔。
山川重复出，心地闇相逢。忽忆秋江月，如闻古寺钟。湖平南北岸，云抱两三峰。定力超香象，真言摄毒龙。风中何处鹤，石上几年松。为报烟霞道，人间共不容。
六气铜浑转，三光玉律调。河宫清奉赆，海岳晏来朝。地绝提封入，天平赐贡饶。扬威轻破虏，柔服耻征辽。曙色黄金阙，寒声白鹭潮。楼船非习战，骢马是嘉招。帝女飞衔石，鲛人卖泪绡。管宁虽不偶，徐市傥相邀。独岛缘空翠，孤霞上泬寥。蟾蜍同汉月，螮蝀异秦桥。水豹横吹浪，花鹰迥拂霄。晨装凌莽渺，夜泊记招摇。几路通员峤，何山是沃焦。飓风晴汩起，阴火暝潜烧。鬓发成新髻，人参长旧苗。扶桑衔日近，析木带津遥。梦向愁中积，魂当别处销。临川思结网，见弹欲求鸮。共散羲和历，谁差甲子朝。沧波伏忠信，译语辨讴谣。叠鼓鲸鳞隐，阴帆鹢首飘。南溟垂大翼，西海饮文鳐。指景寻灵草，排云听洞箫。封侯万里外，未肯后班超。
下泊降茅仙，萧闲隐洞天。杨君闲上法，司命驻流年。崦合桃花水，窗分柳谷烟。抱孙堪种树，倚杖问耘田。世事休相扰，浮名任一边。由来谢安石，不解饮灵泉。
芬馥天边桂，扶疏在月中。能齐大椿长，不与小山同。皎皎舒华色，亭亭丽碧空。亏盈宁委露，摇落不关风。岁晚花应发，春馀质讵丰。无因遂攀赏，徒欲望青葱。
寒岩飞暮雪，绝壁夜猿吟。历历和群雁，寥寥思客心。绕枝犹避箭，过岭却投林。风冷声偏苦，山寒响更深。听时无有定，静里固难寻。一宿扶桑月，聊看怀好音。
郡郭绕江濆，人家近白云。晚涛临槛看，夜橹隔城闻。浦转山初尽，虹斜雨未分。有谁知我意，心绪逐鸥群。
一望蒲城路，关河气象雄。楼台山色里，杨柳水声中。思起怀吴客，行斜向碛鸿。我来寻古迹，唯见舜祠风。
江山万万重，归去指何峰。未入连云寺，先斋越浪钟。岛香回栈柏，秋荫出庵松。若救吴人病，须降震泽龙。
长安车马地，此院闭松声。新罢九天讲，旧曾诸岳行。能诗因作偈，好客岂关名。约我中秋夜，同来看月明。
太白山中寺，师居最上方。猎人偷佛火，栎鼠戏禅床。定久衣尘积，行稀径草长。有谁来问法，林杪过残阳。
故交他郡见，下马失愁容。执手向残日，分襟在晚钟。乡心随皖水，客路过庐峰。众惜君材器，何为滞所从。
路向姚岩寺，多行洞壑间。鹤声连坞静，溪色带村闲。疏叶秋前渚，斜阳雨外山。怜君不得见，诗思最相关。
万壑褒中路，何层不架虚。湿云和栈起，燋蘖带畬馀。岩狖牵垂果，湍禽接迸鱼。每逢维艇处，坞里有人居。
爱君书院静，莎覆藓阶浓。连穗古藤暗，领雏幽鸟重。樽前迎远客，林杪见晴峰。谁谓朱门内，云山满座逢。
浙江江上郡，杨柳到时春。堑起背城雁，帆分向海人。峤云侵寺吐，汀月隔楼新。静理更何事，还应咏白蘋。
少年离本国，今去已成翁。客梦孤舟里，乡山积水东。鳌沈崩巨岸，龙斗出遥空。学得中华语，将归谁与同。
去年登第客，今日及春归。莺影离秦马，莲香入楚衣。里闾争庆贺，亲戚共光辉。唯我门前浦，苔应满钓矶。
见君先得意，希我命还通。不道才堪并，多缘蹇共同。鹤鸣荒苑内，鱼跃夜潮中。若问家山路，知连震泽东。
黔南从事客，禄利先来饶。官受外台屈，家移一舸遥。夜猿声不断，寒木叶微凋。远别因多感，新郎倍寂寥。
先生九华隐，鸟道隔尘埃。石室和云住，山田引烧开。久闲仙客降，高卧诏书来。一入深林去，人间更不回。
逐暖来南国，迎寒背朔云。下时波势出，起处阵形分。声急奔前侣，行低续后群。何人寄书札，绝域可知闻。
贫居常寂寞，况复是秋天。黄叶如霜后，清风似水边。中宵疑有雁，当夕暂无蝉。就枕终难寐，残灯灭又然。
月临峰顶坛，气爽觉天宽。身去银河近，衣沾玉露寒。云中日已赤，山外夜初残。即此是仙境，惟愁再上难。
远客滞都邑，老惊时节催。海边身梦觉，枕上鼓声来。起见银河没，坐知阊阖开。何为此生内，终夜泣尘埃。
夜僧同静语，秋寺近严城。世路虽多梗，玄心各自明。寒池清月彩，危阁听林声。傥许双摩顶，随缘万劫生。
孤亭临峭岸，别有远泉来。山与中条合，河逢一曲回。夜声多雁过，晚色乱云开。却自求僮仆，淹留莫谩催。
空门临大道，师坐此中禅。过客自生敬，焚香惟默然。书灯明象外，古木覆檐前。不得如驯鸽，人间万虑牵。
扁舟江濑尽，归路海山青。巨浸分圆象，危樯入众星。雨遥明电影，蜃晓识楼形。不是长游客，那知造化灵。
饯行诗意厚，惜别独筵重。解缆城边柳，还舟海上峰。饮猿当濑见，浴鸟带槎逢。吏隐应难逐，为霖是蛰龙。
此名谁不得，人贺至公难。素业承家了，离筵去国欢。暮天行雁断，晓渡落潮寒。旧隐茅峰下，松根石上盘。
至公平得意，自喜不因媒。榜入金门去，名从玉案来。欢情听鸟语，笑眼对花开。若拟华筵贺，当期醉百杯。
昔闻惊节换，常抱异乡愁。今听当命遂，方欢上国游。吟才依树午，风已报庭秋。并觉声声好，怀恩忽泪流。
吾友昔同道，唯予今独行。青云期未遂，白发镊还生。旧隐连江色，新春闻鸟声。休明独不遇，何计可归耕。
弱冠下茅岭，中年道不行。旧交因贵绝，新月对愁生。旅思风飘叶，归心雁过城。惟君知我苦，何异爨桐鸣。
往岁客龟城，同时听鹿鸣。君兼莲幕贵，我得桂枝荣。栈阁危初尽，褒川路忽平。心期一壶酒，静话别离情。
我家堂屋前，仰视大茅巅。潭静鸟声异，地寒松色鲜。人眠瓮牖月，鹿饮竹门泉。多愧邻高隐，无成又一年。
棕床已自檠，野宿更何营。大海谁同过，空山虎共行。身心相外尽，鬓发定中生。紫阁人来礼，无名便是名。
五马弋阳行，分忧出禁城。粉闱移席近，茜旆越疆行。德茂荣方渐，仁深瑞必呈。疲氓复何幸，前政已残声。
风沙万里行，边色看双旌。去展中华礼，将安外国情。朝衣惊异俗，牙帐见新正。料得归来路，春深草未生。
鸟道见狼烟，元戎正急贤。图书借朋友，吟咏入戈鋋。山色城池近，江声鼓角连。不应誇战胜，知在檄蛮篇。
樽前别楚客，云水思萦回。秦野春将尽，商山花不开。鸥惊帆乍起，虹见雨初来。自有归期在，蝉声处处催。
到家方坐夏，柳巷对兄禅。雨断芜城路，虹分建邺天。赴斋随野鹤，迎水上渔船。终拟归何处，三湘思渺然。
拂水复含烟，行分古岸边。春风正摇落，客思共悠然。絮急频萦水，根灵复系船。微阴覆离岸，祗此醉昏眠。
睿略皇威远，英风帝业开。竹林方受位，薤露忽兴哀。静塞妖星落，和戎贵主回。龙髯不可附，空见望仙台。
苍生期渐泰，皇道欲中兴。国用销灵像，农功复冗僧。冕旒辞北阙，歌舞怨西陵。惟有金茎石，长宵对玉绳。
万古如昨日，一年加一晨。暗生无限事，潜老几多人。归路旧侣尽，故乡回雁新。那堪独惆怅，犹是白衣身。
忽识海棠花，令人只叹嗟。艳繁惟共笑，香近试堪誇。驻骑忘山险，持杯任日斜。何川是多处，应绕羽人家。
才过重阳后，人心已为残。近霜须苦惜，带蝶更宜看。色减频经雨，香销恐渐寒。今朝陶令宅，不醉却应难。
相持薄罗扇，绿树听鸣蜩。君筵呈妙舞，香汗湿鲛绡。
银床梧叶下，便觉漏声长。露砌蛩吟切，那怜白苧凉。
纤手折芙蕖，花洒罗衫湿。女伴唤回船，前溪风浪急。
旅雁迎风度，阶翻月露华。砧声鸣夜永，江上几多家。
登楼一南望，淮树楚山连。见雁无书寄，归吴定此年。
凫鹥踏波舞，树色接横塘。远近蘼芜绿，吴宫总夕阳。
淮上前朝寺，因公始建亭。虽无山可望，多有鹤堪听。引客闲垂钓，看僧静灌瓶。带潮秋见月，隔竹晓闻经。水气侵衣冷，蘋风入座馨。路逢沙獭上，船值海人停。砧杵鸣孤戍，乌鸢下远汀。连波芳草阔，极目暮天青。创置嗟心匠，幽栖得地形。常来劝农事，赖此近郊坰。
登第久无缘，归情思渺然。艺惭公道日，身贱太平年。未识笙歌乐，虚逢岁月迁。羁怀吟独苦，愁眼愧花妍。求达非荣己，修辞欲继先。秦城春十二，吴苑路三千。茅屋山岚入，柴门海浪连。遥心犹送雁，归梦不离船。时节思家夜，风霜作客天。庭闱乖旦暮，兄弟阻团圆。朝乏新知己，村荒旧业田。受恩期望外，效死誓生前。愿察为裘意，彷徉和角篇。恳情今吐尽，万一冀哀怜。
因风离海上，伴月到人间。徘徊不可住，漠漠又东还。
入门如洞府，花木与时稀。夜坐山当户，秋吟叶满衣。犬随童子出，鸟避俗人飞。至药应将熟，年年火气微。
及到怡情处，暂忘登陟劳。青山看不厌，明月坐来高。犬为孤村吠，猿因冷木号。微吟还独酌，多兴忆同袍。
王粲南游后，年年事转新。应无故国梦，谁怨武陵春。信杳愁归雁，书成问去人。中心不可寄，绿水与红尘。
怀才非独步，驱马出荆州。亲老未归去，路长何处游。鸟啼云梦晓，叶落洞庭秋。襟抱谁相问，西风吹客愁。
终日走歧路，唯君守草堂。重来身若旧，相见话偏长。夜半四邻静，雨馀群木香。不能同此住，名利自茫茫。
送君偏起恨，醲酒亦难消。为客日已久，还家路各遥。云繁天欲雪，林迥野初烧。何处期相见，春风满路招。
帝城多美酒，不醉别离人。北海谋归晚，东门送客频。燕啼迎馆树，草色逐征轮。到日逢乡友，如何话此身。
崔子曲如钩，随例得封侯。膊上全无项，胸前别有头。
初酝一缸开，新知万里来。披云同落寞，步月共裴回。夜久孤琴思，风长旅雁哀。非君有秘术，谁照不然灰。
槁木犹应重，死灰方未然。既逢田甲尿，仍遭酷吏悬。
柱枷异支策，擎枷非椐梧。闭口临枷柄，真似滥吹竽。
区区蜀地老，窃号道门英。已摧头上角，何用口中鸣？
心地含情种，法雨即花生。自悟花情种，菩提果自成。
心地邪花放，五叶逐根随。共造无明业，见被业风吹。
心地正花放，五叶逐根随。共修般若惠，当来佛菩提。
钟鼓沸城闉，戎蕃预国亲。神明今汉主，柔远静胡尘。琴歌马上怨，杨柳曲中春。唯有关山月，偏迎北塞人。
日边瞻日本，云里望云端。远游劳远国，长恨苦长安。
故里灯无主，他方宝树摧。神灵去何处，玉貌已成灰。忆想哀情切，悲君愿不随。孰知乡国路，空见白云归。
君恨西蕃远，馀嗟东路长。道荒宏雪岭，险涧贼途倡。鸟飞惊峭嶷，人去难偏梁。平生不扪泪，今日洒千行。
上德乘杯渡，金人道已东。戒香馀散馥，慧炬复流风。月隐归灵鹫，珠逃入梵宫。神飞生死表，遗教法门中。
画得青溪样，宜于紫府观。日明烟霭薄，风落水容宽。画野高低接，商工井邑攒。疏川因稼穑，出使问艰难。
几年无此会，今日喜相从。后夏仍多病，前书达几封。水华迎暮雨，松吹引疏钟。出谷随初月，寻僧说五峰。
出斋步杉影，手自开禅扉。花满不污地，云多从触衣。思山石藓净，款客露葵肥。果得宗居士，论心到极微。
兹亭迹素浅，胜事并随公。法界飘香雨，禅窗洒竹风。浮烟披夕景，高鹤下秋空。冥寂四山久，宁期此会同。
州西柳家寺，禅舍隐人间。證性轻观水，栖心不买山。履声知客贵，云影悟身闲。彦会前贤事，方今可得攀。
夜凉喜无讼，霁色摇闲情。暑退不因雨，陶家风自清。凝弦停片景，发咏静秋声。何事禅中隐，诗题忽记名。
寻医初疾理，忽忆故山云。远访桑公子，还依柳使君。周旋承惠爱，佩服比兰薰。从事因高唱，秋风起处闻。
何处好攀跻，新亭俯旧溪。坐中千里近，檐下四山低。小浦依林曲，回塘绕郭西。桃花春满地，归路莫相迷。
世故多离散，东西不可嗟。小秦非本国，楚塞复移家。海岛无邻里，盐居少物华。山中吟夜月，相送在天涯。
万里汀洲上，东楼欲别难。春风潮水漫，正月柳条寒。旅逸逢渔浦，清高爱鸟冠。云山宁不起，今日向长安。
退食高楼上，湖山向晚晴。桐花落万井，月影出重城。水竹凉风起，帘帏暑气清。萧萧独无事，因见涖人情。
共君方异路，山伴与谁同。日冷行人少，时清古镇空。煖瓶和雪水，鸣锡带江风。撩乱终南色，遥应入梦中。
万里巴江外，三声月峡深。何年有此路，几客共沾襟。断壁分垂影，流泉入苦吟。悽凉离别后，闻此更伤心。
夜月家家望，亭亭爱此楼。纤云溪上断，疏柳影中秋。渐映千峰出，遥分万派流。关山谁复见，应独起边愁。
双峰百战后，真界满尘埃。蔓草缘空壁，悲风起故台。野花寒更发，山月暝还来。何事池中水，东流独不回。
爱杀柴桑隐，名溪近讼庭。扫沙开野步，摇舸出闲汀。宿简邀诗伴，馀花在酒瓶。悠然南望意，自有岘山情。
买得东山后，逢君小隐时。五湖游不厌，柏署迹如遗。市隐何妨道，禅栖不废诗。与君为此说，长破小乘疑。
春意赏不足，承夕步东园。事表精虑远，月中华木繁。开襟寄清景，遐想属空门。安得纚芳屣，看君幽径萱。
桐江秋信早，忆在故山时。静夜风鸣磬，无人竹扫墀。猿来触净水，鸟下啄寒梨。可即关吾事，归心自有期。
山事繇来别，只应中老身。寒园扫绽栗，秋浪拾乾薪。领鹤闲书竹，誇云笑向人。俗家相去远，野水作东邻。
宗流许身子，物表养高闲。空色清凉寺，秋声鼓吹山。看心水磬后，行道雨花间。七叶翻章句，时时启义关。
湖上凉风早，双峰月色秋。遥知秣陵令，今夜在西楼。别叶萧萧下，含霜处处流。如何共清景，异县不同游。
相失值氛烟，才应掌上年。久离惊貌长，多难喜身全。比信尚书重，如威太守怜。满庭看玉树，更有一枝连。
峰心惠忍寺，嵊顶谢公山。何似南湖近，芳洲一亩间。意中云木秀，事外水堂闲。永日无人到，时看独鹤还。
真性在方丈，寂寥无四邻。秋天月色正，清夜道心真。大梦观前事，浮名悟此身。不知庭树意，荣落感何人。
独居何意足，山色在前门。身野长无事，心冥自不言。闲行数乱竹，静坐照清源。物外从知少，禅徒不耐烦。
登岭望落日，眇然伤别魂。亭皋秋色遍，游子在荆门。世故东西客，山空断续猿。此心谁复见，寂寞偶芳荪。
我法从谁悟，心师是贯花。三尘观种子，一雨发萌芽。定起轮灯缺，宵分印月斜。了空如藏史，始肯会禅家。
寺溪临使府，风景借仁祠。补衮周官贵，能名汉主思。卧云知独处，望月忆同时。忽枉缄中赠，琼瑶满手持。
东林期隐吏，日月为虚盈。远望浮云隔，空怜定水清。逍遥方外侣，荏苒府中情。渐听寒鞞发，渊渊在郡城。
宦游三楚外，家在五陵原。凉夜多归梦，秋风满故园。北书无远信，西候独伤魂。空念青门别，殷勤岐路言。
片月忽临池，双蛾忆画时。光浮空似粉，影散不成眉。孤枕应惊梦，寒林正入帷。情知两处望，莫怨独相思。
共是竹林贤，心从贝叶传。说经看月喻，开卷爱珠连。清净遥城外，萧疏古塔前。应随北山子，高顶枕云眠。
清溪路不遥，都尉每相招。落日休戎马，秋风罢射雕。朮花生野径，柏实满寒条。永夜依山府，禅心共寂寥。
芳草潜州路，乘轺忆再旋。馀花故林下，残月旧池边。峰色云端寺，潮声海上天。明朝富春渚，应见谢公船。
陶家无炎暑，自有林中峰。席上落山影，桐梢回水容。放怀凉风至，缓步清阴重。何事亲堆案，犹多高世踪。
万国布殊私，千年降祖师。雁门传法至，龙藏立言时。故实刊周典，新声播鲁诗。六铢那更拂，劫石尽无期。
影刹西方在，虚空翠色分。人天霁后见，猿鸟定中闻。真界隐青壁，春山凌白云。今朝石门会，千古仰斯文。
山中常见月，不及共游时。水上恐将缺，林端爱落迟。乌惊宪府客，人咏鲍家诗。永夜南桥望，裴回若有期。
春日绣衣轻，春台别有情。春烟间草色，春鸟隔花声。春树乱无次，春山遥得名。春风正飘荡，春瓮莫须倾。
日月人间短，何时此得仙。古山春已尽，遗渚事空传。不见腾云驾，徒临洗药泉。如今成逝水，翻使恨流年。
性野趣无端，春晴路又乾。逢泉破石弄，放鹤向云看。好僻谁相似，从狂我自安。芳洲亦有意，步上白沙滩。
溪色思泛月，沿洄欲未归。残灯逢水店，疏磬忆山扉。夜浦鱼惊少，空林鹊绕稀。可中才望见，撩乱捣寒衣。
道情何所寄，素舸漫流间。真性怜高鹤，无名羡野山。经寒丛竹秀，入静片云闲。泛泛谁为侣，唯应共月还。
雨信清残暑，萧条古县西。早凉生浦溆，秋意满高低。前事虽堆案，闲情得溯溪。何言战未胜，空寂用还齐。
重阳荆楚尚，高会此难陪。偶见登龙客，同游戏马台。风文向水叠，云态拥歌回。持菊烦相问，扪襟愧不才。
五湖生夜月，千里满寒流。旷望烟霞尽，凄凉天地秋。相思路渺渺，独梦水悠悠。何处空江上，裴回送客舟。
长亭宾驭散，岐路起悲风。千里勤王事，驱车明月中。寒生洞庭水，夜度塞门鸿。处处堪伤别，归来山又空。
世学高南郡，身封盛鲁邦。九流宗韵海，七字揖文江。借赏云归堞，留欢月在窗。不知名教乐，千载与谁双。
南朝分古郡，山水似湘东。堤月吴风在，湔裾楚客同。桂寒初结旆，蘋小欲成丛。时晦佳游促，高歌听未终。
亚岁崇佳宴，华轩照渌波。渚芳迎气早，山翠向晴多。推往知时训，书祥辨政和。从公惜日短，留赏夜如何。
暑气当宵尽，裴回坐月前。静依山堞近，凉入水扉偏。久是栖林客，初逢佐幕贤。爱君高野意，烹茗钓沦涟。
隔暑蘋洲近，迎凉欲泛舟。荣从宪府至，喜会夕郎游。气夺沧浪色，风欺汗漫流。谁言三伏夜，独此月前秋。
前林夏雨歇，为我生凉风。一室烦暑外，众山清景中。忘归亲野水，适性许云鸿。萧散都曹吏，还将静者同。
何意廉从事，还来会默仙。寒空惊雪遍，春意入歌偏。瑶草三花发，琼林七叶连。飘飖过柳寺，应满译经前。
迟贤心置阁，高意此郊居。古径行春早，新窗见月初。放歌还倚瑟，讲道亦观书。为我留禅位，来逢此会疏。
山侣相逢少，清晨会水亭。雪晴松叶翠，烟暖药苗青。静对沧洲鹤，闲看古寺经。应怜叩关子，了义共心冥。
晦夜不生月，琴轩犹为开。墙东隐者在，淇上逸僧来。茗爱传花饮，诗看卷素裁。风流高此会，晓景屡裴回。
厌向人间住，逢山欲懒归。片云闲似我，日日在禅扉。地静松阴遍，门空鸟语稀。夜凉疏磬尽，师友自相依。
为依炉峰住，境胜增道情。凉日暑不变，空门风自清。坐援香实近，转爱绿芜生。宗炳青霞士，如何知我名。
不因居佛里，无事得相逢。名重朝端望，身高俗外踪。机闲看净水，境寂听疏钟。宣室恩长在，知君志未从。
近依城北住，幽远少人知。积雪行深巷，闲云绕古篱。竹花冬更发，橙实晚仍垂。还共岩中鹤，今朝下渌池。
陈世凋亡后，仁祠识旧山。帝乡乔木在，空见白云还。双塔寒林外，三陵暮雨间。此中难战胜，君独启禅关。
客斋开别住，坐占绿江濆。流水非外物，闲云长属君。浮荣未可累，旷达若为群。风起高梧下，清弦日日闻。
郡理日闲旷，洗心宿香峰。双林秋见月，万壑静闻钟。佩玉行山翠，交麾动水容。如何股肱守，尘外得相从。
为重南台客，朝朝会鲁儒。暄风众木变，清景片云无。峰翠飘檐下，溪光照座隅。不将簪艾隔，知与道情俱。
古寺章陵下，潜公住几年。安心生软草，灌顶引春泉。寂寂传灯地，寥寥禁火天。世间多暗室，白日为谁悬。
不下南昌县，书斋每日闲。野花当砌落，溪鸟逐人还。有兴常临水，无时不见山。千峰数可尽，不出小窗间。
南国宴佳宾，交情老倍亲。月惭红泪烛，花笑白头人。宝瑟縆馀怨，琼枝不让春。更闻歌子夜，桃李艳妆新。
如何有归思，爱别欲忘难。白鹭沙洲晚，青龙水寺寒。蕉花铺净地，桂子落空坛。持此心为境，应堪月夜看。
汉家招秀士，岘上送君行。万里见秋色，两河伤远情。王师出西镐，虏寇避东平。天府登名后，回看楚水清。
證心何有梦，示说梦归频。文字赍秦本，诗骚学楚人。兰开衣上色，柳向手中春。别后须相见，浮云是我身。
西陵古江口，远见东扬州。渌水不同泛，春山应独游。寻僧白岩寺，望月谢家楼。宿昔心期在，人寰非久留。
八使慎求能，东人独荐君。身犹千里限，名已九霄闻。远路翻喜别，离言暂惜分。凤门多士会，拥佩入卿云。
离袂翠华满，晨羞欲早行。春风生楚树，晓角发隋城。野霭湿衣彩，江鸿增客情。征途不用戒，坐见白波清。
越客不成歌，春风起渌波。岭重寒不到，海近瘴偏多。野戍桄榔发，人家翡翠过。翻疑此中好，君问定如何。
佳游限衰疾，一笑向西风。思见青门外，曾临素浐东。峰明云际寺，日出露寒宫。行道禅长在，香尘不染空。
辞官因世难，家族盛南朝。名重郊居赋，才高独酌谣。浪花飘一叶，峰色向三条。高逸虽成性，弓旌肯忘招。
汉日中郎妙，周王太史才。云书捧日去，鹤版下天来。草见吴洲发，花思御苑开。羊公惜风景，欲别几迟回。
两河兵已偃，处处见归舟。日夜故人散，江皋芳树秋。楚云伤远思，秦月忆佳游。名动春官籍，翩翩才少俦。
年少足诗情，西江楚月清。书囊山翠湿，琴匣雪花轻。久别经离乱，新正忆弟兄。赠君题乐府，为是豫章行。
羽檄飞未息，离情远近同。感君繇泛瑟，关我是征鸿。眇默归人尽，疏芜夜渡空。还期当岁晚，独在路行中。
陵寝成香阜，禅枝出白杨。剑池留故事，月树即他方。应世缘须别，栖心趣不忘。还将陆居士，晨发泛归航。
春风洞庭路，摇荡暮天多。衰疾见芳草，别离伤远波。诗名推首荐，赋甲拟前科。数日闻天府，山衣制芰荷。
渐看华顶出，幽赏意随生。十里行松色，千重过水声。海容云正尽，山色雨初晴。事事将心證，知君道可成。
轻舸趣不已，东风吹绿蘋。欲看梅市雪，知赏柳家春。别意倾吴醑，芳声动越人。山阴三月会，内史得嘉宾。
谁知赏嘉节，别异忽相和。暮色汀洲遍，春情杨柳多。高城恋旌旆，极浦宿风波。惆怅支山月，今宵不再过。
一与钟山别，山中得信稀。经年求法后，及夏问安归。野实充甘膳，池花当綵衣。慈亲莫返拜，外礼欲无为。
辞山偶世清，挟策忽西行。帆过随江疾，衣沾楚雪轻。尚文须献赋，重道莫论兵。东观今多事，应高白马生。
江寺名天竺，多居蹑远踪。春帆依柳浦，轻履上莲峰。禅子兼三隐，空书共一封。因君达山信，应向白云逢。
名在诸生右，家经见素风。春田休学稼，秋赋出儒宫。别路残云湿，离情晚桂丛。明年石渠署，应继叔孙通。
萧萧鸣夜角，驱马背城濠。雨后寒流急，秋来朔吹高。三山期望海，八月欲观涛。几日西陵路，应逢谢法曹。
乱峰江上色，羡尔及秋行。释氏推真子，郗家许贵甥。氎花新雨净，帆叶好风轻。千里依元舅，回潮亦有情。
行应会府春，欲劝及芳辰。北极天文正，东风汉律新。少年逢圣代，欢笑别情亲。况是勋庸后，恩荣袭尔身。
久爱吴兴客，来依道德藩。旋师闻杕杜，归路忆轘辕。旧佩苍玉在，新歌白芷繁。今朝天地静，北望重飞翻。
继世风流在，传心向一灯。望云裁衲惯，玩雪步花能。交战情忘久，销魂别未曾。明朝阮家集，知有竹林僧。
灊人思尔法，楚信有回船。估客亲宵语，闲鸥偶昼禅。经声含石潋，麈尾拂江烟。常说归山意，诛茅庐霍前。
楚思入诗清，晨登岘山情。秋天水西寺，古木宛陵城。琴匣应将往，书车亦共行。吾知江太守，一顾重君名。
春日异秋风，何为怨别同。潮回芳渚没，花落昼山空。旅候闻嘶马，残阳望断鸿。应思右内史，相见直城中。
山情与诗思，烂熳欲何从。夜舸谁相逐，空江月自逢。春期越草秀，晴忆剡云浓。便拟将轻锡，携居入乱峰。
妖烽昨日静，故里近嵩丘。楚月摇归梦，江枫见早秋。乡心无远道，北信减离忧。禅子还无事，辞君买沃州。
秋风吹别袂，客思在长安。若得临觞醉，何须减瑟弹。秉心凌竹柏，仗信越波澜。春会文昌府，思君每北看。
久游春草尽，还寄北船归。沙鸟窥中食，江云入净衣。秦原山色近，楚寺磬声微。见说翻经馆，多闻似者稀。
香炉七岭秀，秋色九江清。自古多禅隐，吾常爱此行。寻师经鄂渚，受请到青城。离别人间事，何关道者情。
山开江色上，孤赏去应迟。绿水迎吴榜，秋风入楚词。猿清独宿处，木落远行时。见说东阳守，登楼为尔期。
六月鹏尽化，鸿飞独冥冥。秋烽家不定，险路客频经。牛渚何时到，渔船几处停。遥知咏史夜，谢守月中听。
道贤齐二阮，俱向竹林归。古偈穿花线，春装卷叶衣。僧墟回水寺，佛陇启山扉。爱别吾何有，人心强有违。
身为郢令客，心许楚山云。文墨应经世，林泉漫诱君。欲随樵子去，惜与道流分。肯谢申公辈，治诗事汉文。
江南梅雨天，别思极春前。长路飞鸣鹤，离帆聚散烟。清晨趋九陌，秋色望三边。见说王都尹，山阳辟一贤。
商洛近京师，才难赴幕时。离歌纷白纻，候骑拥青丝。会喜疲人息，应逢猾虏衰。看君策高足，自此烟霄期。
田园临汉水，离乱寄随关。今日烟尘尽，东西又未还。长亭百越外，孤棹五湖间。何处游芳草，云门千万山。
晨装行堕叶，万里望桑乾。旧说泾关险，犹闻易水寒。黄云战后积，白草暮来看。近得君苗信，时教旅思宽。
身将刘令隐，经共谢公翻。有此宗师在，应知我法存。问心常寂乐，为别岂伤魂。独访华泉去，秋风入雁门。
风吹残柳丝，孤客欲归时。掩抑楚弦绝，离披湘叶衰。前军犹转战，故国杳难期。北望雁门雪，空吟平子诗。
欢言欲忘别，风信忽相惊。柳浦归人思，兰陵春草生。撷芳心未及，视枕恋常盈。此去非长路，还如千里情。
不肯资章甫，胜衣被木兰。今随秣陵信，欲及蔡州坛。野寺钟声远，春山戒足寒。归来次第学，应见后心难。
重阳千骑出，送客为踟蹰。旷野多摇落，寒山满路隅。晴空悬茜旆，秋色起菱湖。几日登司会，扬才盛五都。
江皋北风至，归客独伤魂。楚水逢乡雁，平陵忆故园。征骖嘶别馆，落日隐寒原。应及秦川望，春华满国门。
岂谓江南别，心如塞上行。苦云摇阵色，乱木搅秋声。周谷雨未散，汉河流尚横。春司迟尔策，方用静妖兵。
不知持斧客，吟会是何情。丹陛恩犹在，沧洲赏暂行。江桡随月泛，山策逐云行。佳句传零雨，诗流许盛名。
西候风信起，三湘孤客心。天寒汉水广，乡远楚云深。服綵将侍膳，撷芳思满襟。归人忘艰阻，别恨独何任。
欲广分何教，心将江汉期。云招望寺处，月待溯杯时。真侣谁伤别，降猿汝自悲。多应过庐阜，幽赏却来迟。
国赋推能吏，今朝发贡湖。伫瞻双阙凤，思见柏台乌。树向秦关远，江分楚驿孤。荣君有兄弟，相继骋长途。
驿吏满江城，深仁见此情。士林推玉振，公府荐冰清。为政移风久，承恩就日行。仲容纶綍贵，南巷有光荣。
一身赍万卷，编室寄烟萝。砚滴穿池小，书衣种楮多。吟诗山响荅，泛瑟竹声和。鹤板求儒术，深居意若何。
金虎城池在，铜龙剑佩新。重看前浦柳，犹忆旧洲蘋。远思秦云暮，归心腊月春。青园昔游处，惆怅别离人。
萧萧北风起，孤棹下江濆。暮客去来尽，春流南北分。萋萋御亭草，渺渺芜城云。相送目千里，空山独望君。
童年随法侣，家世本儒流。章句三生学，清凉万里游。云归龙沼暗，木落雁门秋。长老应相问，传予向祖州。
云泉谁不赏，独见尔情高。投石轻龙窟，临流笑鹭涛。折荷为片席，洒水净方袍。剡路逢禅侣，多应问我曹。
楚水清风生，扬舲泛月行。荻洲寒露彩，雷岸曙潮声。东道思才子，西人望客卿。从来金谷集，相继有诗名。
千里访灵奇，山资亦相随。叶舟过鹤市，花漏宿龙池。峰顶应闲散，人间足别离。白云将世事，吾见尔心知。
楚僧推后辈，唐本学新经。外国传香氎，何人施竹瓶。秋风别李寺，春日向柯亭。大阮今为郡，看君眼最青。
白版年犹小，黄花褐已通。若为诗思逸，早欲似休公。迈俗多真气，传家有素风。应须学心地，宗旨在关东。
超然独游趣，无限别山情。予病不同赏，云闲应共行。斋容秋水照，香氎早风轻。曾被陈王识，遥知江上迎。
北期何意促，蕙草夜来繁。清月思淮水，春风望国门。此时休旋逸，万里忽飞翻。若忆山阴会，孤琴为我援。
上方精舍远，共宿白云端。寂寞千峰夜，萧条万木寒。山光霜下见，松色月中看。却与西林别，归心即欲阑。
候骑出纷纷，元戎霍冠军。汉鞞秋聒地，羌火昼烧云。万里戈城合，三边羽檄分。乌孙驱未尽，肯顾辽阳勋。
韩旆拂丹霄，汉军新破辽。红尘驱卤簿，白羽拥嫖姚。战苦军犹乐，功高将不骄。至今丁零塞，朔吹空萧萧。
百万逐呼韩，频年不解鞍。兵屯绝漠暗，马饮浊河乾。破虏功未录，劳师力已殚。须防肘腋下，飞祸出无端。
飞将下天来，奇谋阃外裁。水心龙剑动，地肺雁山开。望气燕师锐，当锋虏阵摧。从今射雕骑，不敢过云堆。
黄纸君王诏，青泥校尉书。誓师张虎落，选将擐犀渠。雾暗津蒲失，天寒塞柳疏。横行十万骑，欲扫虏尘馀。
陇头水欲绝，陇水不堪闻。碎影摇枪垒，寒声咽幔军。素从盐海积，绿带柳城分。日落天边望，逶迤入塞云。
秦陇逼氐羌，征人去未央。如何幽咽水，并欲断君肠。西注悲穷漠，东分忆故乡。旅魂声搅乱，无梦到咸阳。
世业西山墅，移家长我身。萧疏遗树老，寂寞废田春。车巷伤前辙，篱沟忆旧邻。何堪再过日，更送北归人。
远山湖上小，青翠望依稀。才向窗中列，还从林表微。色浓春草在，峰起夏云归。不是蓬莱岛，如何人去稀。
邹子谭天岁，黄童对日年。求真初作传，鍊魄已成仙。鹤驾迎缑岭，星桥下蜀川。逢君竹林客，相对弄清弦。
曾看颜氏传，多记晋时仙。却忆桐君老，俱还桂父年。青春留鬓发，白日向云烟。远别赍遗简，囊中有几篇。
架石通霞壁，悬崖散碧沙。天晴虹影渡，风细练文斜。举陟幽期阻，沿洄客意赊。河梁非此路，别恨亦无涯。
闲阶夜雨滴，偏入别情中。断续清猿应，淋漓候馆空。气令烦虑散，时与早秋同。归客龙山道，东来杂好风。
灯心生众草，因有始知芳。綵妓窗偏丽，金桃动更香。花惊春未尽，焰喜夜初长。别后空离室，何人借末光。
缥竹湘南美，吾师尚毁形。仍留负霜节，不变在林青。每入杨枝手，因谈贝叶经。谁期沃州讲，持此别东亭。
法子出西秦，名齐漆道人。才敷药草义，便见雪山春。护讲龙来远，闻经鹤下频。应机如一雨，谁不涤心尘。
写得长松意，千寻数尺中。翠阴疑背日，寒色欲生风。真树孤标在，高人立操同。一枝遥可折，吾欲问生公。
片雨拂檐楹，烦襟四坐清。霏微过麦陇，萧散傍莎城。静爱和花落，幽闻入竹声。朝观趣无限，高咏寄深情。
寂寂旧桑田，谁家女得仙。应无鸡犬在，空有子孙传。古木花犹发，荒台路未迁。暮来云一片，疑是欲归年。
春信在河源，春风荡妾魂。春歌杂鶗鴂，春梦绕轘辕。春絮愁偏满，春丝闷更繁。春期不可定，春曲懒新翻。
忆君南适越，不作买山期。昨得耶溪信，翻为逝水悲。神交如可见，生尽杳难思。白日东林下，空怀步影时。
武原离乱后，真界积尘埃。残月生秋水，悲风起故台。居人今已尽，栖鸽暝还来。不到无生理，应堪赋七哀。
惨惨寒城望，将军下世时。高墉暮草遍，大树野风悲。壁垒今惟在，勋庸近可思。苍然古溪上，川逝共悽其。
箬溪朝雨散，云色似天台。应是东风便，吹从海上来。灵山游汗漫，仙石过莓苔。误到人间世，经年不早回。
本师不得已，强为我著书。知尽百虑遣，名存万象拘。如何工言子，终日论虚无。伊人独冥冥，时人以为愚。
春生若邪水，雨后漫流通。芳草行无尽，清源去不穷。野烟迷极浦，斜日起微风。数处乘流望，依稀似剡中。
野寺出人境，舍舟登远峰。林开明见月，万壑静闻钟。拥烛明山翠，交麾动水容。如何股肱守，尘外得相逢。
削去僧家事，南池便隐居。为怜松子寿，还卜道家书。药院常无客，茶樽独对余。有时招逸史，来饭野中蔬。
真心不废别，试看越溪清。知汝机忘尽，春山自有情。月思华顶宿，云爱石门行。海近应须汎，无令鸥鹭惊。
瀑溜闻窗外，晴风逼座间。挂冠徒有意，芳桂杳难攀。
莲衣宜著雨，竹锡好随云。见鹤还应养，逢鸥自作群。
一见嵩山老，吾生恨太迟。问君年几许，曾出上皇时。
不住东林寺，云泉处处行。近臣那得识，禅客本无名。
山僧虽不饮，酤酒引陶潜。此意无人别，多为俗士嫌。
峰色秋天见，松声静夜闻。影孤长不出，行道在寒云。
只将陶与谢，终日可忘情。不欲多相识，逢人懒道名。
山僧不厌野，才子会须狂。何处销君兴，春风摆绿杨。
汉家仪礼盛，名教出诸颜。更见尚书后，能文在子山。
常爱西林寺，池中月出时。芭蕉一片叶，书取寄吾师。
欹枕听寒更，寒更发还住。一夜千万声，几声到君处。
山顶东西寺，江中旦暮潮。归心不可到，松路在青霄。
九日山僧院，东篱菊也黄。俗人多泛酒，谁解助茶香。
西底空流水，东垣但聚云。最伤梅岭望，花雪正纷纷。
不惯人间别，多应忘别时。逢山又逢水，只畏却来迟。
常随山上下，忽限江南北。共是忘情人，何繇肯相忆。
林杪不可分，水步遥难辨。一片山翠边，依稀见村远。
疏阴花不动，片景松梢度。夏日旧来长，佳游何易暮。
吾道本无我，未曾嫌世人。如今到城市，弥觉此心真。
春歌已寂寂，古水自涓涓。徒误时人辈，伤心作逝川。
天女来相试，将花欲染衣。禅心竟不起，还捧旧花归。
遗庙风尘积，荒途岁月侵。英灵今寂寞，容卫尚森沈。霸楚志何在，平秦功亦深。诸侯归复背，青史古将今。星聚分已定，天亡力岂任。采蘩如可荐，举酒沥空林。
迹就空门退，官从画省迁。住持良有愿，朝谒冗无缘。身净金绳内，心驰玉扆前。荣添一两日，恩降九霄年。慕法能轻冕，追非欲佩弦。栖闲那可久，鸳鹭待行联。
相思非是远，风雨遣情多。愿欲披云见，难堪候晓过。夜长同岁月，地近极山河。戒相初传授，文章旧切磋。时称洛下咏，人许郢中歌。惆怅徒延首，其如一水何。
后园堪寄赏，日日对春风。客位繁阴下，公墙细柳中。坐看青嶂远，心与白云同。林暗花烟入，池深远水通。井桃新长蕊，栏药未成丛。松竹宜禅客，山泉入谢公。砌香翻芍药，檐静倚梧桐。外虑宜帘卷，忘情与道空。楚僧招惠远，蜀客挹扬雄。便寄柴桑隐，何劳访剡东。
宗系传康乐，精修学远公。相寻当暮岁，行李犯寒风。累积浮生里，机惭半偈中。传家知业坠，继祖忝声同。云与轻帆至，山将本寺空。向来忘起灭，留我宿花宫。
相逢情不厌，惜别意难为。吾道应无住，前期未可知。轻霜凋古木，寒水缩荒陂。宾雁依沙屿，浮云惨路岐。林疏看野迥，岸转觉山移。寄赏惊摇落，归心叹别离。草堂思偃蹇，麈尾去相随。勿谓光阴远，禅房会一窥。
仁坊标绝境，廉守蹑高踪。天晓才分刹，风传欲尽钟。城中归路远，湖上碧山重。水照千花界，云开七叶峰。寒芳艾绶满，空翠白纶浓。逸韵知难继，佳游恨不逢。仍闻抚禅石，为我久从容。
江郡当秋景，期将道者同。迹高怜竹寺，夜静赏莲宫。古磬清霜下，寒山晓月中。诗情缘境发，法性寄筌空。翻译推南本，何人继谢公。
羸疾依小院，空闲趣自深。蹑苔怜静色，扫树共芳阴。物外好风至，意中佳客寻。虚名谁欲累，世事我无心。投赠荷君芷，馨香满幽襟。
方知正始作，丽掩碧云诗。文彩盈怀袖，风规发咏思。遗弓逢大敌，摩垒怯偏师。频有移书让，多惭系组迟。浅才迂且拙，虚誉喜还疑。犹倚披沙鉴，长歌向子期。
大厦资多士，抡材得豫章。清门推问望，早岁骋康庄。作用方开物，声名久擅场。丹延分塞郡，宿昔领戎行。始驭屏星乘，旋阴蔽茀棠。朝端瞻鹗立，关右仰鹰扬。威令兼宁朔，英声重护羌。三军成父子，杂虏避封疆。身执金吾贵，时遭宝运昌。雍容持汉槊，肃穆卫周堂。排难知臣节，攻疑定国章。一言明大义，千载揖休光。践职勋庸列，修躬志行彰。优游应慕陆，止足定师张。中扆怀殊政，南州伫小康。仁为桂江雨，威是柏台霜。謇谔言无隐，公忠祸不防。谴深辞紫禁，恩在副朱方。切玉锋休淬，垂天翅罢翔。论文徵贾马，述隐许求羊。肘后看金碧，腰间笑水苍。诗题白羽扇，酒挈绿油囊。旷达机何有，深沈器莫量。时应登古寺，佳趣在春冈。止水平香砌，鲜云满石床。山情何寂乐，尘世自飞扬。已遇炉峰社，还思缉蕙房。外心亲地主，内学事空王。花会宜春浅，禅游喜夜凉。高明依月境，萧散蹑庭芳。得道殊秦佚，隳名似楚狂。馀生于此足，不欲返韶阳。
望祀崇周典，皇华出汉庭。紫泥颁会计，玄酒荐芳馨。圣虑多虔肃，斋心合至灵。占祥刊史竹，筮日数尧蓂。礼秩加新命，朝章笃理刑。敷诚通北阙，遗爱在南亭。苕水思曾泛，矶山忆重经。清风门客仰，佳颂国人听。攀桂留卿月，徵文待使星。春郊回驷牡，遥识故林青。
仁圣垂文在，虚空日月悬。陵迟追哲匠，宗旨发幽诠。法受诸侯请，心教四子传。春生雪山草，香下棘林天。顾我从今日，闻经悟宿缘。凉山万里去，应为教犹偏。
早年初问法，因悟目中花。忽值胡雏起，芟夷如乱麻。脱身投彼岸，吊影念生涯。迹与空门合，心将世路赊。东田已芜没，南涧益伤嗟。崇替惊人事，凋残感物华。知君过我里，惆怅旧烟霞。
古观秋木秀，冷然属鲜飙。琼葩被修蔓，柏实满寒条。影殿山寂寂，寥天月昭昭。幽期寄仙侣，习定至中宵。清佩闻虚步，真官方宿朝。
清景不可失，寻君趣有馀。身高避事后，道长问心初。出处名则异，游从迹何疏。吟看刻尽烛，笑卷读残书。露彩生笔砚，风音入庭除。平明仙侣散，觳觫动回车。
素风千户敌，新语陆生能。借宅心常远，移篱力更弘。钓丝初种竹，衣带近裁藤。戎佐推兄弟，诗流得友朋。柳阴容过客，花径许招僧。不为墙东隐，人家到未曾。
留饯飞旌驻，离亭草色间。柏台今上客，竹使旧朝班。日落东西水，天寒远近山。古江分楚望，残柳入隋关。恋阙心常积，回轩日不闲。芳辰倚门道，犹得及春还。
诏下酂侯幕，徵贤宠上勋。才当持汉典，道可致尧君。藩牧今荣饯，诗流此盛文。水从吴渚别，树向楚门分。宿寺期嘉月，看山识故云。归心复何奈，怊怅在江濆。
文宪中司盛，恩荣外镇崇。诸侯皆取则，八使独推功。诏喜新衔凤，车看旧饰熊。去思今武子，馀教昔文翁。清在如江水，仁留是国风。光徵二千石，扫第望司空。
临川千里别，惆怅上津桥。日暮人归尽，山空雪未消。乡云心渺渺，楚水路遥遥。林下方欢会，山中独寂寥。天寒惊断雁，江信望回潮。岁晚流芳歇，思君在此宵。
中林许师友，忽阻夙心期。自顾青緺好，来将黄鹤辞。少年轻远涉，世道得无欺。烟雨孤舟上，晨昏千里时。离魂渺天末，相望在江湄。无限江南柳，春风卷乱丝。
喜见幽人会，初开野客茶。日成东井叶，露采北山芽。文火香偏胜，寒泉味转嘉。投铛涌作沫，著碗聚生花。稍与禅经近，聊将睡网赊。知君在天目，此意日无涯。
庾公欢此别，路远意犹赊。为出塘边柳，荣归府中花。驰阳照古堞，遥思凝寒笳。延步下前渚，溯觞流浅沙。湖光引行色，轻舸傍残霞。
江涛凋瘵后，远使发天都。昏垫宸心及，哀矜诏命敷。恤民驱急传，访旧枉征舻。外镇藩条最，中朝顾问殊。文皆正风俗，名共溢寰区。已事方怀阙，归期早戒涂。繁笳咽水阁，高盖拥云衢。暮色生千嶂，秋声入五湖。离歌犹宛转，归驭已踟躇。今夕庾公意，西楼月亦孤。
诸侯崇鲁学，羔雁日成群。外史刊新韵，中郎定古文。菁华兼百氏，缣素备三坟。国语思开物，王言欲致君。研精业已就，欢宴惜应分。独望西山去，将身寄白云。
凌晨拥弊裘，径上古原头。雪霁山疑近，天高思若浮。琼峰埋积翠，玉嶂掩飞流。曜彩含朝日，摇光夺寸眸。寒空标瑞色，爽气袭皇州。清眺何人得，终当独再游。
一身无定处，万里独销魂。芳草迷归路，春衣滴泪痕。几时休旅食，向夜宿江村。欲识异乡苦，空山啼暮猿。
捲帘清梦后，芳树引流莺。隔叶传春意，穿花送晓声。未调云路翼，空负桂枝情。莫尽关关兴，羁愁正厌生。
旧宠悲秋扇，新恩寄早春。聊题一片叶，将寄接流人。
西陵潮信满，岛屿没中流。越客依风水，相思南渡头。寒光生极浦，落日映沧洲。何事扬帆去，空惊海上鸥。
湖南通古寺，来往意无涯。欲识云门路，千峰到若耶。春山子敬宅，古木谢敷家。自可长偕隐，那言相去赊。
泉源新涌出，洞澈映纤云。稍落芙蓉沼，初淹苔藓文。素将空意合，净与众流分。每到清宵月，泠泠梦里闻。
静林溪路远，萧帝有遗踪。水击罗浮磬，山鸣于阗钟。灯传三世火，树老万株松。无数烟霞色，空闻昔卧龙。
再寻招隐地，重会息心期。樵客问归日，山僧记别时。野云阴远甸，秋雨涨前陂。勿谓探形胜，吾今不好奇。
野径东风起，山扉度日开。晴光拆红萼，流水长青苔。逋客殊未去，芳时已再来。非关恋春草，自是欲裴回。
凭高莫送远，看欲断归心。别恨啼猿苦，相思流水深。翠云南涧影，丹桂晚山阴。若未来双鹄，辽城何更寻。
终南千古后，独尔继卿名。离障非今日，脩因是几生。乱峰寒影暮，深涧野流清。远客归心苦，难为此别情。
长溪通夜静，素舸与人闲。月影沈秋水，风声落暮山。稻花千顷外，莲叶两河间。陶令多真意，相思一解颜。
苕水滩行浅，潜州路渐深。参差远岫色，迢递野人心。冻涧冰难释，秋山日易阴。不知天目下，何处是云林。
漾舟云路客，来过夕阳时。向背堪遗恨，逢迎宿未期。水容愁暮急，花影动春迟。别后王孙草，青青入梦思。
幽人从远岳，过客爱春山。高驾能相送，孤游且未还。紫苔封井石，绿竹掩柴关。若到云峰外，齐心去住间。
欲向麻源隐，能寻谢客踪。空山几千里，幽谷第三重。茅宇宁须葺，荷衣不待缝。因君见往事，为我谢乔松。
凉飙乱黄叶，迟客橘阴清。萝径封行迹，云门闭野情。零林秋露响，穿竹暮烟轻。莫恋幽栖地，怀安却败名。
野客同舟楫，相携复一归。孤烟生暮景，远岫带春晖。不道还山是，谁云向郭非。禅门有通隐，喧寂共忘机。
旌旗江上出，花外捲帘空。夜色临城月，春寒度水风。虽然行李别，且喜语音同。若问匡庐事，终身愧远公。
苦见人间世，思归洞里天。纵令山鸟语，不废野人眠。
垂涕凭回信，为语柳园人。情知独难守，又是一阳春。
弥天称圣哲，象法初繄赖。弘道识行藏，匡时知进退。秦王轻与举，习生重酬对。学文古篆中，义显心经内。法服应华夏，金言流海岱。西方浮云间，更陪龙华会。
森然古岩里，净行一番僧。松下滤寒水，佛前挑夜灯。莲花国土异，贝叶梵书能。想到空王境，无心问爱憎。
湖上见秋色，旷然如尔怀。岂惟欢陇亩，兼亦外形骸。待月归山寺，弹琴坐暝斋。布衣闲自贵，何用谒天阶。
为问幽兰桂，空山复若何。芬芳终有分，采折更谁过。望在轩阶近，恩沾雨露多。移居傥得地，长愿接琼柯。
毛骨贵天生，肌肤片玉明。见人空解笑，弄物不知名。国器嗟犹小，门风望益清。抱来芳树下，时引凤雏声。
惆怅至日暮，寒鸦啼树林。破阶苔色厚，残壁雨痕深。命与时不遇，福为祸所侵。空馀行径在，令我叹人吟。
灵祠古木合，波飏大江濆。未作湘南雨，知为何处云。苔痕涩珠履，草色妒罗裙。妙鼓彤云瑟，羁臣不可闻。
初放到沧洲，前心讵解愁。旧交容不拜，临老学梳头。禅室白云去，故山明月秋。几年犹在此，北户水南流。
古墓石棱棱，寒云晚景凝。空悲虎溪月，不见雁门僧。
寂寂不持律，滔滔不坐禅。酽茶两三碗，意在钁头边。
玉烛制袍夜，金刀呵手裁。锁寄千里客，锁心终不开。
羡君初拜职，嗟我独无名。且是正员尉，全胜兼试卿。
静居青嶂里，高啸紫烟中。尘世连仙界，琼田前路通。
零落多依草，芳香散著人。低檐一枝在，犹占满堂春。
律管才推候，寒郊忽变阴。微和方应节，积惨已辞林。暗觉馀澌断，潜惊丽景侵。禁城佳气换，北陆翠烟深。有截知遐布，无私荷照临。韶光如可及，莺谷免幽沈。
却返扶桑路，还乘旧叶船。上潮看浸日，翻浪欲陷天。求宿宁逾日，云行讵隔年？远将乾竺法，归去化生缘。
禅居一海间，乡路祖州东。到国宣周礼，朝天得僧风。山冥鱼梵远，日正蜃楼空。人至非徐福，何由寄信通。
异国桑门客，乘杯望斗星。来朝汉天子，归译竺乾经。万里洪涛白，三春孤岛青。到宫方奏对，图像列王庭。
已沐识坚贞，应怜器未成。辉山方可重，散璞乍堪惊。玷灭随心正，瑕消夺眼明。琢磨虹气在，拂拭水容生。赏玩冰光冷，提携月魄轻。伫当亲捧握，瑚琏幸齐名。
刺鼻何曾嚏，蹋面不知嗔。高生两个齿，自谓得胜人。
同姓复同名，金书应梦灵。彼行功已满，此德政惟馨。中国为元老，遥天是昴星。将知贤相意，不去为时宁。
酒尽君莫沽，壶倾我当发。城市多嚣尘，还山弄明月。
几岁松花下，今来草色平。衣冠游佛刹，鼓角望军城。乱竹边溪暗，孤云向岭明。绕坛烟树老，入殿雨花轻。山磬入天界，风泉远近声。夜禅三世晤，朝梵一章清。上砌莓苔遍，缘窗薜荔生。焚香忘世虑，啜茗长幽情。聚土何年置，修心此地成。道缘云起灭，人世月亏盈。蝉噪林当晓，虹生涧欲晴。水流惊岁序，尘网悟簪缨。池上莲无著，篱间槿自荣。因知性不染，更识理常精。从此应贪味，非惟悔近名。山栖多自惬，林卧欲无营。已接追凉处，仍陪问法行。赏心殊未遍，惆怅暮钟鸣。
解擘当胸箭，因何只半人。为从途路晓，所以不全身。
乌乌在虚飞，玄驹遂野依。名今编户籍，翠过叶生稀。
平阳县中树，久作广陵尘。不意何郎至，黄泉重见春。
今闺久无主，罗袂坐生尘。愿作吹箫伴，同为骑凤人。
朱轩下长路，青草启孤坟。犹胜阳台上，空看朝暮云。
河汉虽云阔，三秋尚有期。情人终已矣，良会更何时。
朱阁临清溪，琼宫衔紫房。佳情期在此，只是断人肠。
冢上两竿竹，风吹常袅袅。下有百年人，长眠不知晓。
歌罢玉楼月，舞残金缕衣。匀钿收迸节，敛黛别重闱。网断蛛犹织，梁春燕不归。那堪回首处，江步野棠飞。
怅望黄金屋，恩衰似越逃。花生针眼刺，月送剪肠刀。地近欢娱远，天低雨露高。时看回辇处，泪脸湿夭桃。
骏马娇仍稳，春风灞岸晴。促来金镫短，扶上玉人轻。帽束云鬟乱，鞭笼翠袖明。不知从此去，何处更倾城。
汤周二大仙，庐此得升天。风俗因兴庙，春秋不记年。锦云张紫盖，琴溜泻鸣泉。丹灶犹存鼎，仙花发故园。
拔地山峦秀，排空殿阁斜。云供数州雨，树献九天花。夜月摩峰顶，秋钟彻海涯。长松拂星汉，一一是仙槎。
高坐星文掩，人寰巷市忙。三台投剑佩，四海哭烟霜。夕殿震号永，秋风晓更长。龙颜不可见，烧画月更香。
忆别西凉日，来朝北阙时。千官捧銮殿，独召上龙墀。宠极孤臣惧，恩深四表知。此由殉灵驾，血泪自双垂。
巢阁方瞻凤，鸣郊忽酬麟。六宫悲晏驾，四岳罢来巡。玺绶传当璧，河山委大臣。自伤蒲柳质，不得扈龙輴。
七载朝金殿，千秋遇圣君。九夷瞻北极，万国靡南熏。盛烈排轩后，崇凌压汉文。灵知河泷士，兴断高乡云。
衔悲出汉关，落泪洒胡鞍。关榆三夏冻，塞柳九春寒。眉任愁中结，腰随带里宽。别曲易凄断，哀弦不忍弹。
抚养在香闺，娇痴教不依。纵然桃叶宠，打得柳花飞。晓露空调粉，春罗枉赐衣。内家方妒杀，好处任从归。
偷锁出深闺，风花何所依？想因乘月去，难道绰天飞。烛暗新垂泪，香凝旧舞衣。恩情如不断，还向梦中归。
揭榜讳因依，千声叫不归。头盘红缕髻，身著紫罗衣。夹带无金玉，窝藏有是非。请君看赏格，惆怅信音稀。
野人不相识，偶坐为林泉。莫漫愁沽酒，囊中自有钱。回瞻林下路，已在翠微间。时见云林外，青峰一点圆。
野老南湖上，茅檐向水低。应门仲躬子，举案伯鸾妻。篱下山花笑，窗前谷鸟啼。犹言近人境，不似武陵溪。
明月下山头，天河横戍楼。白云千万里，沧江朝夕流。浦沙望如雪，松风听似秋。不觉烟霞曙，花鸟乱芳洲。
玉钩千丈挂，金波万里遥。蚌亏轮影灭，蓂落桂阴销。入风花气馥，出树鸟声娇。独使高楼妇，空度可怜宵。
倾国姿容别，多开富贵家。临轩一赏后，轻薄万千花。
雨滴空阶晓，无心换夕香。井梧花落尽，一半在银床。
閒步沧浪野，栖禅竹作扉。浮生自有乐，尘虑总皆非。
夕籁鸣寒雨，晴峰出翠屏。风尘吾独愧，鸿鹄下苍冥。
趺坐丛林下，朗吟白石巅。一丘盘曲处，中有老龙眠。
不作锦衣裳，裁为十指仓。千金包汗脚，惭愧络丝娘。
前有胡楚宾，后有李翰林。词同三峡水，字值万黄金。
身出中书堂，须因天水白。登仙五十二，终为蓬海客。
赏得秦王镜，判不惜千金。非关欲照胆，特是自明心。
鸾镜晓匀妆，慢把花钿饰。真如渌水中，一朵芙蓉出。
偏识秦楼意，能照玉妆成。花发无冬夏，临台晓夜明。
夜夜挂长钩，朝朝望楚楼。可怜孤月夜，沧照客心愁。
圣水出温泉，新阳万里传。常居安乐国，多报未来缘。
日日思前路，朝朝别主人。行行山水上，处处鸟啼新。
祇愁啼鸟别，恨送古人多。去后看明月，风光处处过。
一别行万里，来时未有期。月中三十日，无夜不相思。
千里人归去，心画一杯中。莫虑前途远，开坑逐便风。
小水通大河，山深鸟宿多。主人看客好，曲路亦相过。
道别即须分，何劳说苦辛。牵牛石上过，不见有蹄痕。
一月三场战，曾无赏罚为。将军马上坐，将士雪中眠。
自入新丰市，唯闻旧酒香。抱琴酤一醉，尽日卧弯汤。
我有方寸心，无人堪共说。遣风吹却云，言向天边月。
男儿大丈夫，何用本乡居。明月家家有，黄金何处无。
客人莫直入，直入主人嗔。扣门三五下，自有出来人。
君生我未生，我生君已老。君恨我生迟，我恨君生早。
天地平如水，王道自然开。家中无学子，官从何处来。
龙门多贵客，出户是贤宾。今日归家去，将与贵人看。
天明日月奣，五月已三龙。言身一寸谢，千里重金钟。
上有东流水，下有好山林。主人居此宅，可以斗量金。
买人心惆怅，卖人心不安。题诗安瓶上，将与卖人看。
自从君别后，常守旧时心。洛阳来路远，还用几黄金。
念念催年促，由如少水如。劝诸行过众，修学香无馀。
春水春池满，春时春草生。春人饮春酒，春鸟哢春声。
白玉非为宝，千金我不须。忆念千张纸，心藏万卷书。
主人不相识，独坐对林泉。莫慢愁酤酒，怀中自有钱。
百鸟投林宿，各各觅高枝。五更分散去，苦乐不相知。
日落西山下，黄河东海流。人生不满百，恒作万年忧。
双剑分二峡，万古水溶溶。邪气夜常动，精灵日少逢。
天上金鸡石，何时坠此山。祇因鸣有信，流落在人间。
常闻南郭智，未识北山愚。试问溪中水，潺潺只自如。
双溪分二峡，万古水溶溶。彩气衣常动，精灵日夕逢。
羁客意盘桓，流泪下阑干。虽对琴觞乐，烦情仍未欢。
相思复相忆，夜夜泪沾衣。空叹复空泣，朝朝君未归。
从风似飞絮，照日类繁英。拂岩如写镜，封林若耀琼。
庭梢桂林树，檐度苍梧云。棹唱喧难辨，樵歌近易闻。
可怜双飞凫，俱来下建章。一个今依是，拂翮独先翔。
荡子别倡楼，秋庭夜月华。桂叶侵云长，轻光逐汉斜。
游鱼牵细藻，鸣琴哢好音。谁知迟暮节，悲吟伤寸心。
搴帘出户望，霜花朝瀁日。晨莺傍杼飞，早燕挑轩出。
夜中无与悟，独寤抚躬叹。唯惭一片月，流彩照南端。
抚琴起和曲，迭管泛鸣驱。停轩未忍去，白日小踟蹰。
心中肝如割，腹里气便燋。逢风回无信，早雁转成遥。
玉绳耿长汉，金波丽碧空。星光暗云里，月影碎帘中。
何处觅消愁，春园可暂游。菊黄堪泛酒，梅红可插头。
熠耀庭中度，蟋蟀傍窗吟。条间垂白露，菊上带黄金。
熠耀流寒火，蟋蟀动秋音。凝露如悬玉，攒菊似披金。
夏暑夏不衰，秋阴秋未归。炎至炎难却，凉消凉易追。
放畅千般意，逍遥一个心。漱流还枕石，步月复弹琴。
徘徊夜月满，肃穆晓风清。此时一樽酒，无君徒自盈。
情亲由得意，得意遂情亲。新情终会故，会故亦经新。
双眉学新绿，二脸例轻红。言模出浪鸟，字写入花虫。
洒尘成细迹，点水作圆文。白银花里散，明珠叶上分。
心贞如玉性，志洁若金为。托赠同心叶，因附合欢枝。
合瞑刺缝罢，守啼方达曙。带长垂两巾，代人交手处。
有鸟异孤鸾，飞无群独漾。鹤戏逐轻风，起响三台上。
丈夫怀慷慨，胆上涌波奔。只将三尺剑，决构一朱门。
命礼遣舟车，伫望谈言志。若值信来符，共子同琴瑟。
插花花未歇，熏衣衣已香。望望遥心断，凄凄愁切肠。
花桃微散红，萠兰稍开紫。客子情已多，春望复如此。
风光摇陇麦，日华映林蕊。春情重以伤，归念何由弭。
奉敕追三樵，随侯傍道走。回头语李郎，唤取尔朱九。
柱下虽为史，台中未是官。何时闻必也，早晚见任端。
确确无馀事，钱财总被收。商人都不管，货赂几时休。
叶落满庭阴，朱门试院深。昔年辛苦地，今日负前心。
吹火朱唇动，添薪玉腕斜。遥看烟里面，大似雾中花。
吹火青唇动，添薪黑腕斜。遥看烟里面，恰似鸠盘荼。
游湘有馀怨，岂是圣人心。行路猿啼古，祠宫梦草深。素风传旧俗，异迹闭荒林。巡狩去不返，烟云愁至今。九嶷天一半，山尽海沈沈。
天高爽气晶，驰景忽西倾。山列千重静，河流一带明。想同金镜澈，宁让玉壶清。纤翳无由出，浮埃不复生。荣纡分汉苑，表里见秦城。逸兴终难系，抽毫仰此情。
淮月秋偏静，含虚夜转明。桂花窥镜发，蟾影映波生。澹滟轮初上，裴回魄正盈。遥塘分草树，近浦写山城。桐柏流光逐，蠙珠濯景清。孤舟方利涉，更喜照前程。
圣主祠名岳，高风发庆云。金柯初缭绕，玉叶渐氛氲。气色含珠日，光明吐翠雰。依稀来鹤态，髣髴列仙群。万树流光影，千潭写锦文。苍生忻有望，祥瑞在吾君。
萧飒清风至，悠然发思端。入林翻别叶，绕树败红兰。晓拂轻霜度，宵分远籁攒。稍依帘隙静，遍觉坐隅寒。乍逐惊蓬振，偏催急漏残。遥知洞庭水，此夕起波澜。
悠然四望通，渺渺水无穷。海鹤飞天际，烟林出镜中。云消澄遍碧，霞起澹微红。落日浮光满，遥山翠色同。樵声喧竹屿，棹唱入莲丛。远客舟中兴，烦襟暂一空。
晓野方闲眺，横溪赏乱流。寒文趋浦急，圆折逐烟浮。不谓飘疏雨，非关浴远鸥。观鱼鳞共细，间石影疑稠。猎猎风泠夕，潺潺濑响秋。仙槎如共泛，天汉适淹留。
杳霭三春色，先从帝里芳。折杨犹恨短，测景已忻长。莺和红楼乐，花连紫禁香。跃鱼惊太液，佳气接温汤。风送飞珂响，尘蒙翠辇光。熙熙晴煦远，徒欲奉尧觞。
天祚皇王德，神呈瑞谷嘉。感时苗特秀，證道叶方华。气转腾佳色，云披映早霞。薰风浮合颖，湛露净祥花。六穗垂兼倒，孤茎袅复斜。影同唐叔献，称庆比周家。
玄律阴风劲，坚冰在玉壶。暗中花更出，晓后色全无。涸冱谁能伴，凄清讵可渝。任圆空似璧，照物不成珠。素质情方契，孤明道岂殊。幽人若相比，还得咏生刍。
早朝开紫殿，佳气逐清晨。北阙华旌在，东方曙景新。影连香雾合，光媚庆云频。鸟羽飘初定，龙文照转真。直疑冠佩入，长爱冕旒亲。摇动祥云里，朝朝映侍臣。
晓色临双阙，微臣礼位陪。远惊龙凤睹，谁识冕旒开。蔼蔼千年盛，颙颙万国来。天文标日月，时令布云雷。迥出黄金殿，全分白玉台。雕虫意何取，瞻恋不知回。
地即尚书省，人惟鸳鹭行。审时传玉漏，直夜递星郎。历历闻仙署，泠泠出建章。自空来断续，随月散凄锵。物静知声远，寒轻觉夜长。听馀残月落，曙色满东方。
泰坛恭祀事，彩仗下寒坰。展礼陈嘉乐，斋心动众灵。韵长飘更远，曲度静宜听。泛响何清越，随风散杳冥。彻悬和气聚，旋退晓山青。本自钧天降，还疑列洞庭。
司乐陈金石，逶迤引上公。奏音人语绝，清韵佩声通。应律烟云改，来仪鸟兽同。得贤因举颂，修礼便观风。圣寿三称内，天欢九奏中。寂寥高曲尽，犹自满宸聪。
笙磬闻何处，凄锵宛在东。激扬音自彻，高下曲宜同。历历俱盈耳，泠泠递散空。兽因繁奏舞，人感至和通。讵间洪纤韵，能齐搏拊功。四悬今尽美，一听辨移风。
共惜连城宝，翻为无当卮。讵惭君子贵，深讶拙工隳。泛蚁功全少，如虹色不移。可怜珍砾石，何计辨糟醨。江海诚难满，盘筵莫妄施。纵乖斟酌意，犹得奉光仪。
旧是秦时镜，今来古匣中。龙盘初挂月，凤舞欲生风。石黛曾留殿，朱光适在宫。应祥知道泰，监物觉神通。肝胆诚难隐，妍媸信易穷。幸居君子室，长愿免尘蒙。
今主临前殿，惩奢爇异裘。忽看阳焰发，如睹吉光流。丽彩辞宸扆，馀香在御楼。火随馀烬灭，气逐远烟浮。素朴回风变，凋华逐志休。永垂恭俭德，千古揖皇猷。
戎王归汉命，魏绛谕皇恩。旌旆辞双阙，风沙上五原。往途遵塞道，出祖耀都门。策令天文盛，宣威使者尊。澄波望四海，入贡伫诸蕃。秋杪迎回骑，无劳枉梦魂。
遐圻新破虏，名将旧登坛。戎馘西南至，毡裘长幼观。边疆氛已息，矛戟血犹残。紫陌欢声动，丹墀喜气盘。唐虞方德易，卫霍比功难。共睹俘囚入，赓歌万国安。
彩障成云母，丹墀隔上公。才彰二纪盛，荣播一朝同。近玉初齐白，临花乍散红。凝姿分缥缈，转佩辨玲珑。意惬恩偏厚，名新宠更崇。谁知历千古，犹自仰清风。
皛皛金方色，迁移妙不穷。轻衣尘迹化，净壁缋文通。沙变蓝溪渍，冰渝墨沼空。似甘言受和，由礼学资忠。皎洁形无定，玄黄用莫同。素心如可教，愿染古人风。
权衡谅匪易，愚智信难移。九德皆殊进，三端岂易施。同称昆岫宝，共握桂林枝。郑鼠今奚别，齐竽或滥吹。瑶台有光鉴，屡照不应疲。片善当无掩，先鸣贵在斯。龙门峻且极，骥足庶来驰。太息李元礼，期君幸一知。
灵沼疑河汉，萧条见斗牛。烟生知岸近，水净觉天秋。落月低前树，清辉满去舟。兴因孤屿起，心为白蘋留。晓吹兼渔笛，闲云伴客愁。龙津如可上，长啸且乘流。
河畔虽同色，南宫淑景先。微开曳履处，常对讲经前。得地风尘隔，依林雨露偏。已逢霜候改，初寄日华妍。影与丛兰杂，荣将众卉连。哲人如不薙，生意在芳年。
寒桂秋风动，萧萧自一枝。方将击林变，不假舞松移。散翠幽花落，摇青密叶离。哀猿惊助袅，花露滴争垂。遗韵连波聚，流音万木随。常闻小山里，逋客最先知。
厚地生芳桂，遥林耸干长。叶开风里色，花吐月中光。曙鸟啼馀翠，幽人爱早芳。动时垂露滴，攀处拂衣香。古调声犹苦，孤高力自强。一枝终是折，荣耀在东堂。
春风生梓泽，迟景映花林。欲问当时事，因伤此日心。繁华人已殁，桃李意何深。涧咽歌声在，云归盖影沈。地形同万古，笑价失千金。遗迹应无限，芳菲不可寻。
有美为鳞族，潜蟠得所从。标奇初韫宝，表智即称龙。大壑长千里，深泉固九重。奋髯云乍起，矫首浪还冲。荀氏传高誉，庄生冀绝踪。仍知流泪在，何幸此相逢。
胎化呈仙质，长鸣在九皋。排空散清唳，映日委霜毛。万里思寥廓，千山望郁陶。香凝光不见，风积韵弥高。凤侣攀何及，鸡群思忽劳。升天如有应，飞舞出蓬蒿。
九皋霜气劲，翔隼下初晴。风动闲云卷，星驰白草平。棱棱方厉疾，肃肃自纵横。掠地秋毫迥，投身逸翮轻。高墉全失影，逐雀作飞声。薄暮寒郊外，悠悠万里情。
年久还求变，今来有所从。得名当是鲤，无点可成龙。备历艰难遍，因期造化容。泥沙宁不阻，钓饵莫相逢。击浪因成势，纤鳞莫继踪。若令摇尾去，雨露此时浓。
白日期何去？青春只自矜。艳歌呈几曲，江畔采新菱。望浦思同济，轻舟喜共乘。翠将眉比色，声与调相应。荡漾微波散，清泠远水澄。更看池际影，若对玉壶冰。
剖符冯翊次，以疾拜司成。义重疏皆友，仁深怨不生。昔居南比省，长话水云情。吟讽资高兴，丝纶发重名。经秋漳浦卧，一旦逝川声。自古谁回得，重泉独往程。明灵辞魏阙，冬日冷秦宫。孝子号天护，铭旌引柩行。门阑容足迹，章句许才清。劣薄无因报，恩知岂谓轻？扪膺词莫吐，奠酒泪先倾。从此阶前石，何人肯念贞？
有求皆有苦，少欲必心安。冤亲悉平等，世乐暂时间。眷属相结伴，历劫受饥寒。恩爱如泡影，贪者不归还。
此寺何年造，问僧僧不知。系马枯松下，拂尘读古碑。
西行过马圈，北望近阳关。回首见城郭，黯然林树间。野烟暝村墅，初是惨寒山。步步缄愁色，迢迢惟梦还。
长夜闭荒城，更深恨转盈。星济数道赤，月出半山明。不闻村犬吠，空听虎狼声。愁卧眠虽着，时时梦里惊。
朝行傍海涯，暮宿幕为家。千山空皓雪，万里尽黄沙。戎俗途将近，知音道已赊。回瞻云岭外，挥涕独咨嗟。
戎庭闷且闲，谁复解愁颜。步步或登岭，悠悠时往还。野禽噪河曲，村犬吠林间。西北望君处，踌踷日暝山。
邂逅遇迍蒙，人情讵见通？昔时曾虎步，即日似禽笼。有命如朝露，天依类断蓬。缅怀知我者，荣辱杳难同。
西北指流沙，东南路转遐。独晴留海畔，归望阻天涯。九夏呈芳草，三时有雪花。未能刷羽去，空此羡城鸦。
何事镇驱驱，驰骖傍海隅。溪边论宿处，涧下指餐厨。万里山河异，千般物色殊。愁来竟不语，马上但长吁。
出户过河梁，登高试望乡。云随愁处断，川逐思弥长。晚吹低丛草，遥山落夕阳。徘徊噎不语，空使泪沾裳。
人回忽得信，具委书中情。羁思顿虽豁，忆君心转盈。自怜飘泊者，邂逅闭荒城。欲识肝肠断，更深听叫声。
闲步陟高岗，相思泪数行。阵云横北塞，煞气暝南荒。极目悲无限，樵心恨未遑。黯然乡国处，空见路茫茫。
愤闷屡纵横，愁深百计生。相思凡几度，慷慨至三更。虏塞饶白刺，戎乡多紫荆。关山尔许远，魂梦若为行。
可怜地上楼，百姓不知修。上有清使君，下有清江流。
山下一群鹿，大鹿来相逐。啼杀涧下羊，却被猪儿触。
湖南有长街，栽柳不栽槐。百姓任奔窜，槌芒织草鞋。
卢破黎头出，李子始花开。潭深鱼正聚，杨柳两边栽。
自湖腰欲断，莆阳朱紫半。水绕壶公山，此时大好看。
眼能日月盈，为有陈根委。不别似兰斯，都由雁门紫。
当时妇弃夫，今日夫弃妇。若不逞丹青，空房应独守。
人易千般去，余嗟独未还。空知泣山月，宁觉鬓苍斑。
百度看星月，千回望五更。自知无夜分，乞顾早天明。
发为多愁白，心缘久客悲。更遭缧绁事，因此改容仪。
日月千回数，君名万遍呼。睡时应入梦，知我断肠无？
白日欢情少，黄昏愁转多。不知君意里，还解忆人摩？
乡山临海岸，别业近天倪。地接龙堆北，川连雁塞西。童年方剃削，弱冠导群迷。儒释双披玩，声名独见跻。须缘随垦请，今乃恨暌携。寂寂空愁坐，迟迟落日低。触槐常有志，折槛为无蹊。薄暮荒城外，依稀闻远鸡。
乱鲁负虚名，游秦感宁生。候惊丞相喘，用识葛卢鸣。黍稷滋农具，轩车乏道情。近来筋力退，一志在归耕。
烟灭石楼空，悠悠永夜中。虚心怯秋雨，艳质畏飘风。向壁残花碎，侵阶坠叶红。还如失群鹤，饮恨在雕笼。
碧水色堪染，白莲香正浓。分飞俱有恨，此别几时逢。藕隐玲珑玉，花藏缥缈容。何当假双翼，声影暂相从。
莫问江南事，江南事可凭。抱鸡升宝位，跨犬出金陵。子建司南位，安仁秉夜灯。东邻娇小女，骑虎渡河冰。
自与浑家邻，馨香遂满身。无心好清静，人用去灰尘。
色分蓝叶青，声比磬中鸣。七月初七夜，吾当示汝形。
舞镜争鸾綵，临场定鹘拳。正思仙仗日，翘首仰楼前。
养斗形如木，迎春质似泥。信如风雨在，何惮迹卑栖。
为脱田文难，常怀纪渻恩。欲知疏野态，霜晓叫荒村。
鸟鼠是家川，周王昔猎贤。一从离子卯，应见海桑田。
既食丈人粟，又饱丈人刍。今日相偿了，永离三恶途。
晓读云水静，夜吟山月高。焉能履虎尾，岂用学牛刀。
但得居林啸，焉能当路蹲。渡河何所适，终是怯刘琨。
无非悲宁戚，终是怯庖丁。若遇龚为守，蹄涔向北溟。
神女得张硕，文君遇长卿。逢时两相得，聊足慰多情。
风波千里阔，台榭半天高。此兴将何比，身知插羽毛。
峰峦多秀色，松桂足清声。自有山林趣，全忘城阙情。
罗浮南海外，昔日已闻之。千里来游览，幽情我自知。
九登龙门山，三饮太湖水。毕竟不成龙，命负张胡子。
妾失鸳鸯伴，君方萍梗游。少年欢醉后，只恐苦相留。
心常名宦外，终不耻狂游。误入桃源里，仙家争肯留。
鹊桥织女会，也是不多时。今日送君处，羞言连理枝。
但保同心结，无劳织锦诗。苏秦求富贵，自有一回时。
金殿不胜秋，月斜石楼冷。谁是相顾人，褰帷吊孤影。
彼见是忘忧，此看同腐草。青山与白云，方展我怀抱。
幽室锁妖艳，无人兰蕙芳。春风三十载，不尽罗衣香。
月明阶悄悄，影只腰身小。谁是鶱翔人，愿为比翼鸟。
桃花洞口开，香蕊落莓苔。佳景虽堪玩，萧郎殊未来。
我欲逃乡里，我欲去坟墓。左公今既来，谁忍弃之去。
吾乡有鬼巫，惑人人不知。天子正尊信，左公能杀之。
丁与水同宫，王将耳口同。尹来居口上，山岫获重重。
尔后一千岁，此地化为泉。赖逢邬侍御，移我向高原。
一双青乌子，飞来五两头。借问船轻重，寄信到扬州。
佳城今已开，虽开不葬埋。漆灯犹未灭，留待沈彬来。
萧佺驸马子，邹昉骆驼儿。非关道德合，只为钱相知。
不须赛神明，不必求巫祝。尔莫犯卢公，立便有祸福。
树下彼何人，不语真吾好。语若及日中，烟霏谢成宝。
龛龙去东海，时日隐西斜。敬文今不在，碎石入流沙。
补阙连车载，拾遗平斗量。欋槌侍御史，碗脱侍中郎。
评事不读律，博士不寻章。糊心宣抚使，眯目圣神皇。
可怜圣善寺，身著绿毛衣。牵来河里饮，蹋杀鲤鱼儿。
不怕上兰单，惟愁荅辨难。无钱求案典，生死任都官。
莫打南来雁，从他向北飞。打时双打取，莫遣两分离。
太乙接天河，金华宝贝多。郡侯六十六，别处不经过。
赠尔乌玉玦，泉清研须洁。避暑悬葛囊，临风度梅月。
秋径填黄叶，寒摧露草根。猿声一叫断，客泪数重痕。
清秋无所事，乘露出遥天。凭仗樵人语，相期白永年。
我本邯郸士，祇役死河湄。不得家人哭，劳君行路悲。
黄帝上天时，鼎湖元在兹。七十二玉女，化作黄金芝。
三珠并一珠，驴马没人驱。岁月甲庚午，中兴戊己土。
握笔题诗易，荷戈征戍难。惯从鸳被暖，怯向雁门寒。瘦尽宽衣带，啼多渍枕檀。试留青黛著，回日画眉看。
何代隐荒丘，茅堂独寝幽。随缘三事衲，顿觉万缘休。貌古因持戒，身贫为少求。吾师登鸟量，物外绝追游。
花开满树红，花落万枝空。唯馀一孕在，明日定随风。
生居忠正地，远慕凤凰城。已见三冬学，何言徒聚萤。
石脉绽寒光，松根喷晓凉。注瓶云母滑，漱齿茯苓香。野客偷煎茗，山僧借净床。安禅何所问，孤月在中央。
乡邑虽然异，衔恩万国同。远朝来凤阙，归顺贺宸聪。昌暑闻莺啭，看花落晚红。辩清能击论，学富早成功。大教从西得，敷皂赐向东。今朝承圣旨，起坐沐天风。
圣主恩方洽，瓜沙有异僧。身中多种艺，心地几千灯。面进输诚款，亲论向化能。诏迥应锡赉，殊宠一层层。
一盂兼一锡，秪此度流沙。野性虽为客，禅心即是家。寺披云峤雪，路入晓天霞。自说游诸国，回应岁月赊。
霭霭前山上，凝光满薜萝。高风吹不尽，远树得偏多。翠与晴云合，轻将淑气和。正堪流野目，朱阁意如何。
熠熠与娟娟，池塘竹树边。乱飞如拽火，成聚却无烟。微雨洒不灭，轻风吹欲燃。昔时书案上，频把作囊悬。
西北黄云暮，声声画角愁。阴山一夜雨，白草四郊秋。乱雁鸣寒渡，飞沙入废楼。何时番色尽，此地见芳洲。
寻常三五夜，不是不婵娟。及至中秋满，还胜别夜圆。清光凝有露，皓魄爽无烟。自古人皆望，年来又一年。
松下禅栖所，苔滋径莫分。青山春暮见，流水夜深闻。不坐看心石，应随出定云。猿猱非可问，岩谷自空曛。
南居古庙深，高树宿山禽。明月上清汉，骚人动楚吟。数篇正始韵，一片补亡心。孤悄欺何谢，云波不可寻。
正是叹羁游，知音拜楚侯。何须辞远道，自可乐扁舟。倚棹江洲雨，闻猿岛岫秋。谢家山水兴，终日待诗流。
寒空金锡响，欲过渭阳津。极目多来雁，孤城少故人。与师虽别久，于法本相亲。又对清凉月，中宵语宿因。
谈空与破邪，献寿复荣家。白日得何偈，青天落几花。传灯皆有分，化俗独无涯。却入中峰寺，还知有聚沙。
家山临晚日，海路信归桡。树灭浑无岸，风生只有潮。岁穷程未尽，天末国仍遥。已入闽王梦，香花境外邀。
飘然绿毛节，杳去洛城端。隔水见秋岳，兼霜扫石坛。一溪松色古，半夜鹤声寒。迥与人寰别，劳生不可观。
抗蜀复临秦，凝岚万古新。峭连河汉地，气爽市朝人。影里天家桂，光中陆海珍。爱山兼恋此，偏柰与谁邻？
林下别多年，相逢事渺然。扁舟浙水上，轻策剡山前。坐石吟杉月，眠云忆岛仙。何期归太白，伴我雪中禅。
荒斋增暑梦，数夕罢冥搜。南极高僧问，西园独鹤愁。兴生黄竹晚，吟断碧云秋。共是忘机者，何当卧沃洲。
槐柳未知秋，依依馆驿头。客心俱念远，时雨自相留。浪没货鱼市，帆高卖酒楼。夜来思展转，故里在南州。
耕荒凿原时，高趣在希夷。大舜欲逊国，先生空敛眉。五溪清不足，千古美无亏。纵遣亡淳者，何人投所思。
晋祚一倾摧，骄奢去不回。只应荆棘地，犹作绮罗灰。狐兔闲生长，樵苏静往来。踟蹰意无尽，寒日又西颓。
郡楼名甚远，几换见楼人。庾亮魂应在，清风到白蘋。晴轩分楚汉，夜酒揖星辰。何必匡山上，独言无世尘。
不恋明皇宠，归来镜水隅。道装汀鹤识，春醉钓人扶。逐朵云如吐，成行雁侣驱。兰亭名景在，踪迹未为孤。
早晚辞班列，归寻旧隐峰。代移家集在，身老诏书重。药秘仙都诀，茶开蜀国封。何当荅群望，高蹑傅岩踪。
逍遥短褐成，一剑动精灵。白昼梦仙岛，清晨礼道经。黍苗侵野径，桑椹污闲庭。肯要为邻者，西南太华青。
岩房高且静，住此几寒暄。鹿嗅安禅石，猿啼乞食村。朝阳生树罅，古路透云根。独我闲相觅，凄凉碧洞门。
筠阳多胜致，夫子纵游遨。凤鸟瑞不见，鲈鱼价转高。门开沙觜静，船系树根牢。谁解伊人趣，村沽对郁陶。
倏忽堕鹓行，天南去路长。片言曾不谄，获罪亦何伤。象恋藏牙浦，人贪卖子乡。此心终合雪，去已莫思量。
前昨回私第，旋闻寝疾终。四邻方响绝，二月牡丹空。冢已迁名境，碑仍待至公。秪应遗爱理，长在楚南风。
先生在世日，秪向镜湖居。明主未巡狩，白头闲钓鱼。烟莎一径小，洲岛四邻疏。独有为儒者，时来吊旧庐。
诀妙与功精，通宵膝上横。一堂风冷淡，千古意分明。坐客神魂凝，巢禽耳目倾。酷哉商纣世，曾不遇先生。
绵绵芳草绿，何处动深思。金谷人亡后，沙场日暖时。龙鳞藏有瑞，风雨洒无私。欲采兰兼蕙，清香可赠谁。
未得忘身法，此身终未安。病肠犹可洗，瘦骨不禁寒。药少心情饵，经无气力看。悠悠片云质，独对夕阳残。
图形期自见，自见却伤神。已是梦中梦，更逢身外身。水花凝幻质，墨彩染空尘。堪笑予兼尔，俱为未了人。
堂开星斗边，大谏采薇还。禽隐石中树，月生池上山。凉风吹咏思，幽语隔禅关。莫拟归城计，终妨此地闲。
远庵枯叶满，群鹿亦相随。顶骨生新发，庭松长旧枝。禅高太白月，行出祖师碑。乱后潜来此，南人总不知。
日华兼月魄，戊己本为君。金木东西并，阴阳上下分。减添依次序，进退合先文。十月怀胎满，翩翩泛白云。
世界曾行遍，全无行可修。炎凉三衲共，生死一身休。片断云随体，稀疏雪满头。此门无所著，不肯暂淹留。
物象远濛濛，周回极望中。带烟千井树，和磬一楼风。月色寒沈地，波声夜飏空。登临无限趣，恨不与君同。
拂局尽消时，能因长路迟。点头初得计，格手待无疑。寂默亲遗景，凝神入过思。共藏多少意，不语两相知。
为忆南游人，移家大堤住。千帆万帆来，尽过门前去。
多求待心足，未足旋倾覆。明知贪者心，求荣不求辱。
大内隔重墙，多闻乐未央。灯明宫树色，茶煮禁泉香。凤辇通门静，鸡歌入漏长。宴荣陪御席，话密近龙章。吟步彤庭月，眠分玉署凉。欲黏朱绂重，频草白麻忙。笔力将群吏，人情在致唐。万方瞻仰处，晨夕面吾皇。
虚著褐衣老，浮杯道不成。誓传经论死，不染利名生。厌树遮山色，怜窗向月明。他时随范蠡，一棹五湖清。
宝盖高高挂，其中事若何。谁师言下旨，一句不消多。
宝盖挂空中，有路不曾通。傥求言下旨，便是有西东。
閒佩毗卢印，人天末位尊。宝航横凤浦，金锡挂龙门。去后梁王感，来光魏主恩。葱山携只履，半偈动乾坤。
别嗣神州祖，联灯又一回。密传三祖印，还梦五侯街。玄字乾坤太，慈天日月开。逆流漳浦上，天感泣云雷。
北齐传得印，独步出人间。祖地江河阔，随天日月閒。妙音流四海，瑞气溢三山。一句南来信，清风撼雪关。
翠合鸡山树，峨峨祖岫松。凝霜分五叶，含雪振双峰。月迥金河内，珠添玉镜中。飕飗传细离，天下播真宗。
东山分祖印，空际月成轮。碧眼风光翠，黄梅树色春。九枝添瑞鹤，一叶拂祥麟。别得金仙记，曹豁第五人。
南得黄梅意，曹溪记法泉。三衣兼祖印，一钵尽师传。慈月光千海，玄河注百川。神洲十二代，法眼继相传。
别沐曹溪水，栖衡岳万重。有心传五叶，无意据千峰。洞鹤争藏翼，岩鸡息瘦容。一声干象外，海内继真风。
五天慈雨细，师得润禅林。碧眼千灯印，清源一派心。有涯来夐远，无底更深沉。别嗣曹溪后，众人仰德音。
根蒂欲何寻，孤奇迥众林。凤来敲节目，龙去晓知音。撼雪精神别，吟风体物深。平常烟霭里，动转振虚心。
出石雄委迥，樛林况莫同。翠含烟霭外，闰布雪霜中。影撼千溪月，声联五叶风。妙音传药峤，天下定真宗。
澧水风涛急，参差海岳摧。浪中澄得月，天外振惊雷。龙领珠难取，溪岩宝易栽。接人机路险，寰海更谁偕。
深沉分派异，方外一轮孤。海底清天镜，潭中碧眼珠。千重排雪岸，半偈彻冰壶。递印宗门后，人天作楷模。
孤峻南泉派，师机已得閒。三衣传祖域，一句动人寰。幽谷珠光异，蓝田玉彩班。未明根下蒂，难过赵州关。
素容空界外，廓落迥无边。玉镜同千域，金轮匝五天。霜凝熊耳印，冰浩鹫峰玄。不是龙居月，难光洞上泉。
圣帝归梧野，躬来谒圣颜。旋登三径路，似陟九嶷山。日照堆岚迥，云横积翠间。期修封禅礼，方俟再跻攀。
再到金华顶，玄都访道回。云披分景象，黛锁显楼台。雨涤前山净，风吹去路开。翠屏夹流水，何必羡蓬莱。
寻真游胜境，巡礼到阳平。水远波澜碧，山高气象清。殿严孙氏貌，碑暗系师名。夜月登坛醮，松风森磬声。
虔祷游灵境，元妃夙志同。玉香焚静夜，银烛炫辽空。泉漱云根月，钟敲桧杪风。印金标圣迹，飞石显神功。满望天涯极，平临日脚红。猿来斋石上，僧集讲筵中。顿作超三界，浑疑證六通。愿成修偃化，社稷保延洪。
共谒御容仪，还同在禁闱。笙歌喧宝殿，彩仗耀金徽。清泪沾罗袂，红霞拂绣衣。九疑山水远，无路继湘妃。
圣灯千万炬，旋向碧空生。细雨湿不暗，好风吹更明。磬敲金地响，僧唱梵天声。若说无心法，此光如有情。
诗为儒者禅，此格的惟仙。古雅如周颂，清和甚舜弦。冰生听瀑句，香发早梅篇。想得吟成夜，文星照楚天。
九冬三十夜，寒与暖分开。坐到四更后，身添一岁来。鱼灯延腊火，兽炭化春灰。青帝今应老，迎新见几回。
石房开竹扉，茗外独支颐。万木还无叶，百年能几时。隔云闻狖过，截雨见虹垂。因忆岳南客，晏眠吟好诗。
荔枝江上立，望北几思量。隔海无书劄，前年在汉阳。瘴村人起早，铜柱象揩光。居此成何事，寻君过碧湘。
曹溪入室人，终老甚难群。四十馀年内，青山与白云。松和巢鹤看，果共野猿分。海外僧来说，名高自小闻。
先生卧碧岑，诸祖是知音。得道无一法，孤云同寸心。岚光薰鹤诏，茶味敌人参。苦向壶中去，他年许我寻。
谏频甘得罪，一骑入南深。若顺吾皇意，即无臣子心。织花蛮市布，捣月象州砧。蒙雪知何日，凭楼望北吟。
牛得自由骑，春风细雨飞。青山青草里，一笛一蓑衣。日出唱歌去，月明抚掌归。何人得似尔，无是亦无非。
扶桑出日头，黄河辊底流。六六三十六，陕府出铁牛。
乾坤并万像，地狱及天堂。物物皆真现，头头总不伤。
堆山积岳来，一一尽尘埃。更拟论玄妙，冰消瓦解摧。
当人如举唱，三句岂能该。有问如何事，南岳与天台。
辩口利舌问，高低总不亏。还如应病药，诊候在临时。
金屑眼中翳，衣珠法上尘。已灵犹不重，佛祖为何人。
黑豆未生前，商量已成颠。更寻言语会，特地隔西天。
罔象谈真旨，都缘未辨明。守他山鬼窟，不免是精灵。
自远趋风问，分明向道休。再三如不晓，消得个非遥。
相见不扬眉，君东我亦西。红霞穿碧海，白日绕须弥。
若欲正提纲，直须大地荒。欲来冲雪刃，不免露锋铓。
露柱声声唤，猢狲绳不断。中下莫知由，上士方堪看。
露柱不声唤，猢狲绳子断。上士笑呵呵，中流若为见。
猢狲与露柱，未免东西步。任唱太平歌，徒话超佛祖。
我见匠者誇，语默玄妙句。不善本根源，巧布祗园事。
少室与摩竭，第代称扬许。我今问汝徒，谁作将来主。
仰山啮镞话，拟议都难会。指拟益后来，言损这边在。
拥衲对芳丛，由来事不同。鬓从今日白，花似去年红。艳异随朝露，馨香逐晓风。何须对零落，然后始知空。